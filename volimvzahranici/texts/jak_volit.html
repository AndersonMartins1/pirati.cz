<div class="page">
    <h4>V zahraničí je hlasování možné:</h4>
    <ol style="list-style-type: lower-latin">
        <li>na základě zápisu do zvláštního seznamu voličů vedeného zastupitelským úřadem (při dlouhodobém pobytu)</li>
        <li>s volebním průkazem (vhodné pro krátkodobý pobyt či návštěvu)</li>
    </ol>


    <h4>DLOUHODOBÝ POBYT aneb Zápis do zvláštního seznamu voličů</h4>
    <ol style="list-style-type: decimal">
        <li>Připrav si písemnou žádost o zápis. Tu je třeba doložit originálem, popř. ověřenou kopií dokladů
            potvrzujících totožnost voliče, jeho státní občanství ČR a bydliště v územním obvodu zastupitelského úřadu.
            Pro žádost není předepsaný formulář. Na žádosti se nepožaduje ověřený podpis voliče.
        </li>
        <li>Žádost musíš doručit nebo předat zastupitelskému úřadu nejpozději 40 dnů přede dnem voleb, tj. do 29. srpna
            2021.
        </li>
        <li>Měj na paměti, že v případě zápisu do zvláštního seznamu voličů je volič, má-li trvalý pobyt na území České
            republiky, vyškrtnut ze stálého seznamu voličů vedeného obecním úřadem, v jehož územním obvodu je přihlášen
            k trvalému pobytu.
        </li>

        <li>Pokud budeš v budoucnu chtít opět volit na území České republiky(1), je třeba, abys požádal zastupitelský
            úřad o vyškrtnutí ze zvláštního seznamu voličů. Zastupitelský úřad vydá voliči potvrzení o vyškrtnutí, které
            je třeba odevzdat přede dnem voleb obecnímu úřadu, v jehož územním obvodu má volič místo trvalého pobytu,
            nebo v den voleb okrskové volební komisi.
        </li>

        <li>Dostav se v den voleb na příslušný zastupitelský úřad a podpoř liberální a demokratický vývoj v naší zemi.
        </li>
    </ol>

    <h4>KRÁTKODOBÝ POBYT aneb S voličským průkazem</h4>
    <p>
        Na voličský průkaz může volič hlasovat v jakémkoliv volebním okrsku na území České republiky nebo ve zvláštním
        volebním okrsku v zahraničí. Pozor, při ztrátě nebo odcizení voličského průkazu nelze vydat duplikát.
    </p>
    <ol style="list-style-type: decimal">
        <li>O voličský průkaz lze zažádat u obecního úřadu (magistrátu, městského úřadu, úřadu městyse, úřadu městské
            části nebo městského obvodu územně členěného statutárního města, úřadu městské části hlavního města Prahy) v
            místě trvalého pobytu. Pokud jsi již zapsaný v zahraničí do zvláštního seznamu voličů, můžeš žádost podat
            pouze u příslušného zastupitelského nebo konzulárního úřadu.
        </li>
        <li>Do žádosti je třeba uvést jméno a příjmení voliče, datum narození, adresu trvalého pobytu a případně
            požadovaný způsob doručení voličského průkazu. Pro žádost o voličský průkaz není předepsaný formulář.
        </li>
        <li>Žádost můžeš podat v písemné nebo elektronické podobě. Na úřad musí být doručena nejpozději 1. října 2021,
            na listině opatřené úředně ověřeným podpisem voliče, nebo v elektronické podobě prostřednictvím datové
            schránky voliče. Na úřad v místě svého trvalého bydliště se můžeš také dostavit osobně, a to nejpozději do
            6. října 2021 do 16.00 hodin na úřadě je třeba prokázat svou totožnost a úřad o tvé žádosti učiní úřední
            záznam.
        </li>
        <li>Úřad ti vydá voličský průkaz nejdříve 15 dnů přede dnem voleb (23. září 2021). Předá jej osobně tobě nebo
            tomu, kdo má plnou moc s ověřeným podpisem voliče, nebo jej voliči zašle. Voličský průkaz lze na základě
            žádosti zaslat i na adresu zastupitelského úřadu, kde se volič rozhodl hlasovat. V tomto případě se stačí v
            den voleb dostavit na tento zastupitelský úřad, kde bude voličský průkaz předán a následně může volič
            přistoupit k hlasování.
        </li>
        <li>Dostav se v den voleb na příslušný zastupitelský úřad a podpoř liberální a demokratický vývoj v naší zemi.
        </li>
    </ol>

    <h4>Postup ve volební místnosti</h4>
    <p>
        Volič, který hlasuje na voličský průkaz, musí průkaz odevzdat okrskové volební komisi. Komise mu poté vydá
        prázdnou úřední obálku a sadu hlasovacích lístků. Pokud se volič, kterému byl vydán voličský průkaz, rozhodne
        hlasovat ve "svém" volebním okrsku, musí voličský průkaz rovněž odevzdat okrskové volební komisi. Jinak mu
        komise hlasování neumožní.
    </p>
    <p>
        Volič, který hlasuje ve zvláštním volebním okrsku, obdrží hlasovací lístky ve volební místnosti.
    </p>

    <p>
        1) Poznámka: Vyškrtnutí voliče ze stálého seznamu voličů nebrání tomu, aby volič mohl ve volbách do
        zastupitelstev obcí a volbách do zastupitelstev krajů hlasovat na území České republiky.
    </p>
</div>
