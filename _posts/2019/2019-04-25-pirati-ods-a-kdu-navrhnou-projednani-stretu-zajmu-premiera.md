---
date:         2019-04-25
category:     blog
tags:         celostátní kontrola-moci-a-mocných
layout:       post
title:        "Piráti, ODS a KDU-ČSL znovu navrhnou projednání střetu zájmů premiéra, zprávy NKÚ a deficitního rozpočtu vlády"
image:        /assets/img/articles/2019/tk27schuze.jpg
author:       Mediální odbor
---

Praha, 25. dubna 2019 – Poslanci vládní většiny dnes svými hlasy zabránili schválení programu mimořádné schůze iniciované Piráty společně s ODS a KDU-ČSL. Nedovolili tak projednat palčivá témata týkající se aktuálního dění v ČR – kritickou výroční zprávy NKÚ za rok 2018, deficit státního rozpočtu a situaci okolo střetu zájmů premiéra ČR Andreje Babiše, který dlouhodobě řeší Evropská komise. Postoj vlády a nepřítomnost premiéra na jednání podle Pirátů jen dokazuje vládní neochotu řešit zásadní výzvy a vysvětlovat své kroky nejen dalším sněmovním stranám, ale i veřejnosti. Piráti, ODS a KDU-ČSL považují projednání navržených bodů za zcela stěžejní, navrhnou proto jejich opětovné zařazení na program jednání.

> „Ve věci střetu zájmů českého premiéra Babiše jsme chtěli prostřednictvím Poslanecké sněmovny vyslat jasný signál Evropské komisi, že problém střetu zájmů českého premiéra je zcela zásadním politickým i společenským tématem a hluboce poškozuje reputaci ČR. Proto jsme apelovali, aby postup ve věci šetření střetu zájmů českého premiéra ze strany Evropské komise byl co nejtransparentnější a bez dalších časových prodlev. Zároveň jsme touto schůzí chtěli upozornit ostatní členy vlády, že se svým flagrantně loajálním přístupem podílí na této alarmující situaci, která dávno přesáhla hranice naší země. Samotná nepřítomnost premiéra Babiše a mnoha ministrů jen dokreslují, jak přistupují a váží si demokratické diskuse,” shrnuje předseda Pirátů Ivan Bartoš.

> „Po odečtení transferu z výnosů státních firem je na tom hospodaření státu za první čtvrtletí roku 2019 o 44 miliard hůře, než v roce 2018. Stagnuje výběr DPH a spotřební daně a rozpočet se chová procyklicky, tedy v době růstu narůstá dluh, namísto toho, aby se vytvářela rezerva pro dobu recese. To všechno jsou závažné problémy, na které jsem chtěl vládu jako místopředa Rozpočtového výboru upozornit, koalice to však zamítnutím programu schůze neumožnila,” uvedl poslanec Mikuláš Ferjenčík. 

> „NKÚ upozorňuje na zaostávání státu a špatné manažerské řízení. Stát u svých projektů vůbec nesleduje výhodnost, tedy vytvořené hodnoty za vynaložené peníze. Podle NKÚ a hodnocení výkonnosti státní správy Světovým ekonomickým fórem je Česko dokonce za Zambií a Ukrajinou. Podle mě je to důkaz manažerského selhání premiéra, který má zodpovědnost za nastavení pravidel dobrého fungování státní správy,” říká předseda poslaneckého klubu Pirátů Jakub Michálek.
