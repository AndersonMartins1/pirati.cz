---
date:         2019-09-11
category:     blog
tags:         celostátní legislativa práce-a-sociální-věci
layout:       post
title:        "Nechápu, proč MPSV stále nebylo schopno zajistit valorizaci příspěvku na podporu zaměstnání zdravotně postižených "
image:        /assets/img/articles/2019/richterova-pult.jpg
author:       Mediální odbor
---



Praha, 11. září 2019 - Zaměstnávání osob se zdravotním postižením se Piráti věnují pečlivě a dlouhodobě. Proto mě velice mrzí, že MPSV není schopno konstruktivně a především udržitelně řešit situaci okolo navyšování příspěvku, který je poskytován na podporu zaměstnávání osob se zdravotním postižením na chráněném trhu práce. Ve Sněmovně se nyní nachází vládní návrh na zvýšení příspěvku, který sice Piráti podpoří, ale nepřináší tolik potřebný valorizační mechanismus a dle dnešních slov ministryně Jany Maláčové ani vláda žádné takové opatření nechystá. Jak je možné, že vládě trvalo tak dlouho, než se tato problematika vůbec dostala na plénum Poslanecké sněmovny? Proč se opakuje scénář známý z rodičovského příspěvku? Ministryně opět nestíhá svou agendu, hrozí propouštění lidí s postižením, jejichž zaměstnavatelům se jejich práce už nemusí vyplatit.


Situaci lze i v tomto případě, namísto opakovaného projednávání na plénu Sněmovny, řešit jednoduše – a to navázáním výše příspěvku na skutečnou inflaci a například polovinu růstu reálných mezd (jako je tomu u důchodů a jako to Piráti navrhují u rodičovského příspěvku). V tomto duchu Piráti hodlají připravit pozměňovací návrh a projednat ho s experty. Státní politika by se tak stala opět o něco předvídatelnější a jednání vlády i Sněmovny by se mohlo soustředit na strategické oblasti, například digitalizaci státu a vzdělávání.
