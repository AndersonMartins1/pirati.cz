---
date:         2019-12-19
category:     blog
tags:         celostátní ekonomika finance
layout:       post
title:        "Piráti se obrátili na Ústavní soud, chtějí zrušit EET. Návrh podpořily i další sněmovní strany"
image:        /assets/img/articles/2019/ferjencik-mikrofon.jpg
author:       Mediální odbor
---



 

Praha, 19. prosince 2019 – Piráti se dnes obrátili na Ústavní soud ČR s návrhem na zrušení novelizovaného zákona o evidenci tržeb. Podle předloženého návrhu přijatá novela nereaguje dostatečně na nález Ústavního soudu, kterým v roce 2017 zrušil zavedení 3. a 4. vlny EET, dále je v rozporu s právem na informační sebeurčení a také omezuje právo svobodně podnikat. Kromě Pirátů se ke stížnosti připojily také poslanecké kluby ODS, SPD, TOP 09 a Starostů, dohromady 73 poslanců.

 

> „Neexistence mírnějších požadavků vůči drobným podnikatelům a živnostníkům je podle nálezu Ústavního soudu z roku 2017 v rozporu s právem samostatně podnikat. V reakci na to vznikla novela zavádějící tzv. zvláštní režim. Zákon ale dává finanční správě příliš velkou pravomoc určit, jak bude zvláštní režim fungovat v praxi. Rozdíl mezi evidováním souhrnných tržeb na denní a čtvrtletní bázi je obrovský. Podle dostupných informací se finanční správa chystá přistoupit k té přísnější variantě s odkazem na vágnost zákona. To považujeme za zásadní nedostatek zvláštního režimu, který je v rozporu s ústavními principy. Zásadní parametry fungování EET má stanovit zákon, rozhodně ne libovůle daňových úředníků,” vysvětlil Mikuláš Ferjenčík, poslanec pověřený podáním návrhu.

 

> „Evidenční povinnost dále neúměrně zatěžuje drobné podnikatele, ať už se jedná o seniory, ženy přivydělávající si na mateřské nebo začínající podnikatele. Oproti tomu ale vyjímá řadu podnikatelů například z oblasti dopravy nebo sázkových her, kteří dosahují obrovských tržeb. To je v rozporu se zásadou rovnosti a jedná se o diskriminační prvek,“ doplnil Ferjenčík.

 

Novelu zákona o evidenci tržeb přijal parlament v září 2019. V plném rozsahu by měla vstoupit v platnost 1. května 2020. Podle názoru předkladatelů podání k Ústavnímu soudu novela nereaguje na nález Ústavního soudu z roku 2017 dostatečně a EET naopak zcela nepřiměřeně rozšiřuje do oblastí, kde nemá žádný smysl. 

 

* [Plné znění návrhu](https://pirati.cz/assets/pdf/NavrhUS191219)
