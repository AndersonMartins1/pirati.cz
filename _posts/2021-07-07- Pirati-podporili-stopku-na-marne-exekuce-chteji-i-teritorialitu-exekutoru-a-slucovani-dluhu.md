---
date:         2021-07-07
category:     blog
tags:         exekuce rozpočet piráti
layout:       post
title:        "Piráti podpořili stopku vymáhání marných exekucí. Sněmovna ale smetla jejich návrhy na teritorialitu exekutorů i slučování dluhů"
image:        /assets/img/articles/2021/lukas-kolarik00.jpg
author:       
---

Praha, 7. července 2021 - Sněmovna dnes schválila senátní vratku exekučního řádu, která i díky pirátským senátorům například zastavuje vymáhání marných exekucí. Klíčový návrh pirátského poslance Lukáše Koláříka ale ve finální podobě zákona chybí, zablokovali ho poslanci ANO, ODS a Trikolory. Šlo o zavedení místní příslušnosti exekutorů tak, aby jeden dlužník měl vždy jednoho exekutora v místě svého bydliště, a o návrh na slučování dluhů. Návrh na úpravu exekucí by přitom pomohl nejen statisícům lidí v krizi, ale i věřitelům a státnímu rozpočtu. Piráti budou proto férovou reformu prosazovat i nadále, je například součástí programu pro sněmovní volby 2021.


> „Dnes se schválením senátní vratky uzavřel několik let trvající proces, který měl přinést spravedlivý systém vymáhání exekucí. Bohužel se tak nestalo. Ze Sněmovny do Senátu odešla i přes naši snahu tragická bezzubá verze zákona. Jsem rád, že Senát zásahl a novelu částečně vylepšil. Podařilo se doplnit například zastavování marných exekucí, splácení nejdříve jistiny před úroky či částečně digitalizaci. Bohužel ani po zásahu Senátu veselohra nevznikla a zásadní reforma stále chybí. Již v roce 2018 jsem podal návrh na místní příslušnost exekutorů tak, aby jeden dlužník měl vždy jednoho exekutora v místě svého bydliště, který by byl přidělován soudem. Prosazoval jsem také slučování exekucí pod jednoho exekutora, protože dnes lidé s více dluhy zcela nesmyslně platí poplatky několika různým exekutorům. Tyto peníze by se přitom daly využít na splácení dluhu,”  uvedl Lukáš Kolářík.


> „Sněmovna ale zcela rezignovala na princip jeden dlužník = jeden exekutor, i když byl tento princip v programovém prohlášení vlády. Budeme tak mít nadále takový systém vymáhání exekucí, který proces zdražuje, znesnadňuje dlužníkům zaplatit svoje dluhy a posílá je do šedé a černé ekonomiky, kvůli čemuž přichází stát o desítky miliard ročně. Exekuční prostředí zůstane dále jako jedno z nejkorupčnějších v České republice. Novela přináší pouze drobné změny, byť jsou největší za posledních deset let, chybí systémové řešení dluhové problematiky do budoucna. Neustále vyléváme a vytíráme vodu z prasklé trubky, místo toho, abychom ji opravili,” uzavřel Kolářík.
