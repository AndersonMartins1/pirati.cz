---
date:         2022-09-16
category:     blog
tags:         finance zdravotnictví legislativa zemědělství 
layout:       post
title:        " Proč Češi jezdí nakupovat do Polska? Piráti navrhli nižší DPH na zeleninu a ovoce a navýšení rodičovského příspěvku"
image:        /assets/img/articles/2022/TK-zelenina-ovoce.jpg
author:       
---

Praha, 16. září 2022 – Piráti představili další opatření na pomoc rodinám a domácnostem. Vedle zastropování cen energií dnes navrhli trvalé snížení DPH u zeleniny a ovoce z 15 na 10 procent a pravidelné zvyšování rodičovského příspěvku. Česko má nyní nejvyšší DPH na zeleninu a ovoce v regionu, pro některé rodiny jsou zdravé potraviny drahé, obzvláště pro samoživitele. Návrh má proto přesunout zeleninu a ovoce do nižší sazby, podobně jako je tomu v Polsku či Rakousku.

> *„Nárůst cen energií se promítá i do nárůstu cen potravin. Každá koruna se teď počítá, máme před sebou zimu a máme informace o tom, že může pokračovat zdražování potravin, protože se zdraží jejich skladování. Hrozí likvidace českých pěstitelů ovoce a zeleniny. Máme nejvyšší daň z přidané hodnoty na zeleninu a ovoce v celém regionu. V Polsku je daňová sazba na ovoce a zeleninu 5 %, v Německu 7 % daň, v Rakousku a na Slovensku 10 %, zatímco v České republice máme sazbu 15 %. Naši jezdí nakupovat ovoce, zeleninu a další základní potraviny do Polska. A kvůli tomu, jak se potraviny zdražily, lidé samozřejmě šetří. Proto navrhujeme trvalou slevu na dani z přidané hodnoty ve výši 5 %. Zelenina a ovoce by se tak přeřadily z 15% sazby do 10%.  Pro čtyřčlennou rodinu, která měsíčně spotřebuje 60 kg zeleniny a ovoce, by tento návrh znamenal, že si bude moct dovolit koupit cca o 3 kg víc,”* sdělil předseda poslaneckého klubu Pirátů Jakub Michálek s tím, že podle odhadu Ministerstva financí bude tato změna rozpočtově neutrální. 

> *„Zdražování, které očekáváme, bude díky návrhu mírnější. Očekáváme, že řetězce se postaví zodpovědně a promítnou většinu slevy ve prospěch zákazníků a pěstitelů. Proto by také mělo Ministerstvo financí provádět kontrolu marží. Náš návrh je rozpočtově odpovědný a nezadluží stát, protože je spojen s přesunutím přislazovaných nápojů ze snížené do standardní sazby. Jde o tekuté cukry, které způsobují cukrovku, obezitu nebo chronický zánět a není zde důvod pro nižší sazbu daně. Polovina úmrtí na moderní civilizační choroby je podle Světové zdravotnické organizace spojena s nezdravým stravováním a toto je klíčové doporučení, jak zbytečným úmrtím předcházet,”* dodal Michálek. 

> Místopředsedkyně Sněmovny Olga Richterová, která se věnuje sociální problematice, nastínila návrh Pirátů na automatickou valorizaci rodičovského příspěvku. Podpora jednotlivých skupin by podle ní neměla být rozdílná: *„Chceme, aby se na rodiny s dětmi nezapomínalo. Náklady spojené s výchovou dítěte nesmí znamenat propad životní úrovně rodin, k čemuž jsme se jako vláda zavázali i v programovém prohlášení. Inflace snižuje kupní sílu, proto reálně výše rodičovského příspěvku klesá. O inflaci valorizujeme třeba starobní důchody, za což jsem ráda, nesmíme ale zapomínat ani na další skupiny. Dorovnání o inflaci od minulého navýšení rodičovského příspěvku by znamenalo navýšení rodičovského příspěvku o 75 tis Kč. V souvislosti s nákladem na snížení daní na benzín a naftu o 1,5 Kč, které vyjde rozpočet na 12-13 miliard korun je třeba zmínit, že v případě navýšení rodičovského příspěvku o 100 tisíc by se náklady v rozpočtu projevily obdobně. Zdrojem financování pak může být také Piráty dlouhodobě prosazovaná windfall tax.”*

Pirátská strana spustila webovou stránku [energie.pirati.cz](https://energie.pirati.cz/), kde informuje o současné situaci, opatřeních vlády i o návrzích, které prosazují na jednáních Piráti. Uživatelé se dozvědí odpovědi na nejčastěji kladené dotazy a také kde mohou nalézt pomoc.

