---
date:         2022-01-25
category:     blog
tags:         koronavirus zdravotnictví školství
layout:       post
title:        "Piráti chtějí Čechům pobývajícím v zahraničí usnadnit hlasování. Kromě korespondenční volby podpoří i opatření pro pomoc školám v pandemii"
image:        /assets/img/articles/2022/salomoun-michalek-richterova.jpg
author:       
---

 

Praha, 25. ledna 2022 – Sněmovna má tento týden na programu jednání o zavedení korespondenční volby pro české občany pobývající v zahraničí či možnost vyhlášení mimořádného ředitelského pandemického volna. Projednání úpravy pandemického zákona, které bylo původně avizované, se odsouvá na příští týden. Piráti uvedli, že jejich cílem mimo jiné je, aby zákon měl jasně omezený termín platnosti.  

> Jak uvedl předseda klubu Pirátů Jakub Michálek, je zavedení korespondenční volby pro Piráty zásadní, protože usnadní lidem využití jejich volebního práva. „Všechny koaliční strany slíbily zavedení korespondenční volby ve svém programu. Chceme, aby naši občané měli možnost volit v zahraničí i ve složitých situacích, jako se tomu stalo během pandemie. Je nepřijatelné naše krajany ve 21. století připravit o volební právo.”

> Michálek též popsal, že na projednání pandemického zákona bylo uplatněno veto a pravděpodobně bude přesunut na mimořádné jednání příští týden: „Zákon je určitým způsobem kontroverzní, protože zasahuje do svobod občanů. Proto trváme na časovém omezení jeho platnosti. Chceme, aby stav pandemické pohotovosti skončil co nejdříve, jakmile pomine jeho potřebnost a epidemiologická situace se zlepší. Dojít by mělo také k úpravám a odstranění problematických pasáží kritizovaných Nejvyšším správním soudem, tedy například upravit omezení pro provozovny, které není v současné podobě v souladu s legislativou. Pandemický zákon považujeme za vhodnější způsob než dříve uplatňované lockdowny.”

> Místopředsedkyně Poslanecké sněmovny Olga Richterová informovala o návrhu, který umožní ředitelům škol uplatnit mimořádné epidemické volno: „Jde o možnost, aby ředitelé škol dle potřeby mohli vyhlásit tzv. mimořádné pandemické ředitelské volno nebo distanční výuku po dobu až deseti dnů. A to nad rámec současných 5 dnů, které jim umožňuje nynější zákon. Návrh se má projednat ve stavu legislativní nouze, aby mohl platit co nejdříve. Reagujeme tím na situace, kdy se v karanténě ocitne naráz hodně pedagogů a je tedy potíž zajistit běžnou výuku. Popřípadě je problém s množstvím izolací či karantén u žáků a studentů. Návrh doprovází i stanovení ošetřovného rodičům, kteří by s menšími dětmi museli v takovém případě zůstat doma. Nechceme opakovat plošné zavírání škol, jak si pamatujeme z minulého volebního období, čemuž chceme našimi opatřeními napomoci.”

Kromě jednání Sněmovny bude mít Olga Richterová na programu v tomto týdnu i setkání s tibetským režisérem a bývalým vězněm čínského režimu Döndubem Wangčhenem, který je držitelem ceny Václava Havla za kreativní disent. Cílem Pirátů je podpořit závazek vlády vrátit se k politice s důrazem na lidská práva.
