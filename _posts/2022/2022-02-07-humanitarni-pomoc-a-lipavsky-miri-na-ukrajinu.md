---
date:         2022-02-07
category:     blog
tags:         zahraničí bezpečnost
layout:       post
title:        "Ministr zahraničních věcí Jan Lipavský odletěl na Ukrajinu. Veze humanitární pomoc"
image:        /assets/img/articles/2022/jan-lipavsky00.jpg
author:       
---

 

Praha, 7. února 2022 – Ministr zahraničních věcí Jan Lipavský dnes odletěl na Ukrajinu společně s kolegy ze Slovenska a Rakouska. V Kyjevě se setká s prezidentem Volodomyrem Zelenskym a premiérem Denysem Šmyhalem. Čekají ho také jednání s předsedou Nejvyšší rady Ruslanem Stefančukem a protějškem Dmytrem Kulebou. Ministři zahraničí Česka, Slovenska a Rakouska rovněž navštíví Charkov a přesunou se na linii dotyku na východě země. Šéf české diplomacie během návštěvy předá i humanitární pomoc.

> Jan Lipavský svou cestou potvrdí českou podporu územní jednoty i suverenity Ukrajiny a reformního procesu a euroatlantického směřování země: „Jde o symbolický krok podpory, abychom jasně ukázali, že za Ukrajinou stojíme. Naše vláda také posílá dodávku munice a balíčky první pomoci, které jsme zajistili ve spolupráci s Červeným křížem. Zranění vojáci a civilisté se budou moci léčit u nás.“

Ministr Lipavský s sebou veze 500 tzv. traumasetů, které slouží jako balíčky první pomoci. Tyto balíčky MZV ČR zajistilo z prostředků humanitární pomoci v součinnosti s Českým červeným křížem. Na přípravě a kompletaci se podíleli též dobrovolníci z řad nevládních organizací. Celková cena budoucí zdravotnické pomoci se bude pohybovat v hodnotě 3,6 milionů korun.

Česko ale pomáhá dlouhodobě. Rozvojovou a humanitární pomoc pro Ukrajinu poskytujeme od roku 2014. V roce 2021 činila 74 milionů korun. Naše pomoc cílí na podporu místního obyvatelstva a rozvoj kapacit veřejných institucí, včetně odezvy na východě země.

Nad rámec toho Česká republika poskytla v rámci transformační spolupráce 18,5 milionů korun na podporu rozvoje občanské společnosti, svobody médií včetně vzdělávání novinářů, rozvoje právního státu, zvýšení odolnosti ukrajinské společnosti, zlepšení životního prostředí a občanských iniciativ v regionech.

