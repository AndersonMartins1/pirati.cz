---
date:         2022-10-21
category:     blog
tags:         finance rozpočet
layout:       post
title:        "Komentář Olgy Richterové: Vyzýváme k dodržení vládní dohody k windfall tax za rok 2022. Jinak krizi zaplatí občané místo bank a energogigantů bohatnoucích na válce"
image:        /assets/img/articles/2022/olga-richterova04.jpg
author:       
---




Praha, 21. října 2022 - Piráti iniciují jednání vládních stran k nastavení tzv. windfall tax, kterou navrhli již na jaře. Tedy mimořádné dočasné dani pro energetické giganty, banky a rafinerie, které mají neočekávané zisky primárně kvůli zdražování a válce. Tyto zisky jdou z kapes lidí a ostatních firem, a právě tam by se měly vybrané peníze vrátit. Prosazujeme účinnost daně už pro rok 2022, nižší sazbu a osekání výjimek pro banky, aby měla daň skutečný efekt a díky tomu se pomohlo lidem. Na prvním z požadavků byla jednomyslná shoda v úterý večer na nejvyšším setkání vládních stran, tzv. K5. Tam to odsouhlasil i ministr financí Zbyněk Stanjura. Piráti proto očekávají, že budou dohody dodrženy. Tento krok nerozporuje ani Legislativní rada vlády či ministr pro legislativu Michal Šalomoun. Zároveň k němu přistupují i některé evropské země.


Zmíněné koaliční jednání (K5) se odehrálo v úterý 18.10. večer, kde byli zástupci všech vládních stran včetně pana ministra financí Stanjury. Já jsem na tomto jednání zastupovala vicepremiéra Ivana Bartoše. Jedním z bodů jednání byly i parametry tzv. windfall tax. Po společné diskuzi padlo jednomyslné rozhodnutí zástupců všech vládních stran, včetně pana ministra Stanjury, že má být windfall tax zavedena již pro rok 2022. Tento průběh jednání jsem následně veřejně potvrdila nejen já, ale i pan ministr Jurečka nebo předseda klubu TOP 09 Jan Jakob, kteří na schůzce také byli. U návrhu byla jednomyslná shoda za všechny bez jakýchkoli “ale”, výhrad nebo podmínek.


Další den na tiskové konferenci vlády pan ministr Stanjura řekl přesně opačné stanovisko - rok 2023. Samozřejmě respektuji názor pana ministra. Přála bych si ale, aby nás se svým postojem a důvody k němu seznámil o několik hodin dříve, když jsme o tom jednali. Kdy se špičky koaličních stran, včetně ministra financí, shodly na jiné variantě, než byla následně oznámena. Jsme součástí vlády, neseme odpovědnost, a proto je třeba jednat předvídatelně i s ohledem na občany, firmy i trhy, obzvláště v takto turbulentní době. 


Vzhledem k tomu, že následně i Legislativní rada vlády windfall tax za rok 2022 na své poradě nerozporovala, podporuje ji i ministr pro legislativu Michal Šalomoun a zavádí ji další evropské země, za Piráty trváme na tom, aby se tento krok uskutečnil. A byla tak dodržena úterní dohoda všech vládních stran, která byla o den později náhle změněna. O tom budeme dále jednat s koaličními partnery. Ostatně podobným způsobem byly již v minulosti daněny například solární elektrárny či rezervy pojišťoven. 


Pokud bychom rok 2022 vynechali, logicky to sníží celkový obnos peněz, které stát bude mít na podporu občanů v krizi, a značně to zpochybňuje budoucí příjmy v řádu desítek miliard do rozpočtu. Na to upozornil i Libor Dušek z Národní ekonomické rady vlády. Nechceme ovšem prodlužovat dobu zdanění, ale celkově posunout zdanění z roku 2023 až 2025 na smysluplnější období 2022 až 2024. Tím zůstává doba mimořádného zdanění stejná, nicméně logicky chceme danit to období, kdy neočekávané zisky reálně vznikají.


Zároveň za Piráty navrhujeme nižší sazbu zdanění, 40 procent, protože aktuálně navrhovaná sazba, tedy 60 procent, je příliš vysoká. Motivuje k daňové optimalizaci. Proto je pro Piráty logické prosazovat nižší sazbu zdanění a zároveň zahrnutí roku 2022. 


Současně žádáme, aby byl zachován rovný přístup a nebyly z dočasného zdanění selektivně vyjmuty některé banky, ale aby byla nastavena jasná a férová pravidla pro všechny. 

** *Autorka Olga Richterová je poslankyně a místopředsedkyně Poslanecké sněmovny ČR.* **
