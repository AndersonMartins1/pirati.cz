---
date:         2022-02-16
category:     blog
tags:         evropská-unie lidská-práva
layout:       post
title:        "Zákaz příchutí do elektronických cigaret? Nesmysl, v boji s rakovinou pomůže společný postup"
image:        /assets/img/articles/2022/poslanci plenum.jpg
author:       
---

Štrasburk, 16. února 2022 - Neopodstatněné zákazy v boji proti největšímu zabijákovi dnešní  doby - rakovině - nepomůžou. S tím šli do dnešního hlasování pirátští europoslanci, a nepodpořili tak zvláštní zprávu výboru pro boj proti rakovině. Tu dnes schválil Evropský parlament. Kromě zákazů zpráva navrhuje také vytvoření speciálního identifikátoru pacientů, což by zasáhlo do soukromí mnoha osob. 

> „Zpráva sice obsahuje několik důležitých doporučení týkající se prevence rakoviny či usnadnění přeshraniční léčby. Spíše než s osvětou ale bohužel počítá spíš s řadou zákazů, například vyzývá ke konci některých příchutí u elektronických cigaret,” říká kvestor Evropského parlamentu a europoslanec Marcel Kolaja.

> „Jde o nemoc, jejíž diagnózu si ročně vyslechnou téměř 3 miliony Evropanů, přitom se až 40 % případů dá předejít. Koordinovaný postup je proto zcela namístě. Nechceme ale jít cestou zákazů a omezení, nechceme další „nařízení z Bruselu“, která ovlivní evropské podnikatele. Naopak chceme rozumný a hlavně společný postup, zaměřený na prevenci a včasnou diagnostiku, který nám pomůže snížit nerovnosti mezi členskými státy a zlepší životy pacientů s rakovinou i těch, kteří tuto zákeřnou nemoc porazili,” dodává europoslanec Mikuláš Peksa.

Zpráva speciálního výboru také volá po vzniku jednotných databází, které budou celoevropsky identifikovat pacienty s onemocněním. To považují pirátští europoslanci za zbytečný a potenciálně velmi nebezpečný zásah do soukromí občanů.
