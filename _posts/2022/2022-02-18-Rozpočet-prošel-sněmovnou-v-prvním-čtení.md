---
date:         2022-02-18
category:     blog
tags:         vláda rozpočet sněmovna
layout:       post
title:        "Poslanecká sněmovna schválila v prvním čtení návrh státního rozpočtu"
image:        /assets/img/articles/2022/Sněmovna plénum.jpg
author:      
---

Praha, 18. února 2022 - Sněmovna v pátek v prvním čtení schválila návrh státního rozpočtu na tento rok. Navržený rozpočet má schodek 280 miliard, což je takřka o 100 miliard méně, než byl návrh minulé vlády. Úspory, které jednotlivá ministerstva dokázala najít, jsou ve výši 77 miliard.

> „Splnili jsme slib daný občanům. Oproti návrhu paní Schillerové se snížil schodek o 100 miliard bez zvyšování daní a začali jsme boj s inflací. Finance půjdou na opravdu důležité věci, jako jsou investice například do vzdělání, covidovou pomoc či na podporu lidí zasažených energetickou krizí nebo valorizaci důchodů. Za zásadní považuji i příslib vlády a K15 ohledně naplňování dalších prioritních oblastí napříč resorty během roku, což se týká u Ministerstva pro místní rozvoj třeba řešení dostupnosti bydlení a navazujících programů. Či započetí digitální transformace na úrovni řízení, která ve finále ušetří občanům čas i nervy a státu miliardy,“ uvedl místopředseda vlády pro digitalizaci a ministr pro místní rozvoj Ivan Bartoš s tím, že sestavování rozpočtu nebylo snadné.

> „Bylo třeba přihlížet k tomu, že předešlá vláda Andreje Babiše zasekla do minulých rozpočtů tak velkou sekeru, že nás zadlužila víc než ostatní polistopadové vlády dohromady. Kdyby takový trend dál pokračoval, narazila by Česká republika na dluhovou brzdu, což by znamenalo výrazné omezení služeb pro nás všechny. Tomu bylo třeba zabránit, bez slepých škrtů, které by poškodily lidi a paralyzovaly stát. A to se povedlo, i když si dobře uvědomujeme, že je mnoho lidí, segmentů a profesí, kteří by si zasloužili ještě výraznější podporu. Nyní to ale bohužel situace neumožňuje. Společně musíme jako politici pracovat na tom, aby se situace v zemi zlepšila,“ doplnil  Bartoš.
