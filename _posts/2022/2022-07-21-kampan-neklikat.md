---
date:         2022-07-21
category:     blog
tags:         bezpečnost
layout:       post
title:        "Pirátka Gregorová spouští kampaň NEklikat! Otevírá zanedbávané téma bezpečnosti na internetu"
image:        /assets/img/articles/2022/MG-07-2022.jpg
author:       
---

Praha/Brusel, 21. července 2022 - Europoslankyně za Pirátskou stranu Markéta Gregorová se dala dohromady s experty na kyberbezpečnost z řad odborné veřejnosti, ale také skupinou tzv. „etických hackerů“. A během letních prázdnin chce pro českou veřejnost otevřít témata spojená s bezpečností v online prostoru. *„Doufám, že naší kampaní pomůžeme českým uživatelům internetu obrnit se proti stále nebezpečnějším nástrahám online prostoru.“*

> *„Internet se stal každodenní součástí našich životů. Využíváme ho k práci, k zábavě, komunikaci mezi sebou. Bez internetu už naše společnost stěží dokáže existovat. Nástup nových technologií ale přinesl i nové nástrahy a výzvy,“* vysvětluje Markéta Gregorová svoje motivy pro spuštění [kampaně](https://neklikat.eu).

K pravidelnému nárůstu kybernetické kriminality dochází v Česku od roku 2011. Za sledovanou dobu posledních 10 let bylo spácháno 60 tisíc skutků spadajících do kategorie kybernetické kriminality a ostatní kriminality páchané v kyberprostoru. Z toho policie eviduje téměř 10 tisíc jen za poslední rok! Strmý nárůst sledoval i svět. V roce 2020 v průběhu pandemie COVID-19 vzrostla kyberkriminalita ve světě o 600 %.

> *„To, co se ovšem dostane až do rukou policie, je jen zlomek. Většina každodenních kybernetických útoků, prolomení bezpečnosti a podvodů se k vyšetření vůbec nedostane,“* upozorňuje dále europoslankyně.

> *„V kampani chystáme podcasty s expertkami a experty, infografiky, na kterých srozumitelně představíme nejzajímavější data z oblasti kyberbezpečnosti a další aktivity, kterými budeme upozorňovat širokou českou veřejnost na aktuální digitální nástrahy. Naším cílem je zapojit veřejnost a spolu konečně pořádně otevřít téma kyberbezpečnosti. Věřím, že naší kampaní pomůžeme českým uživatelům Internetu obrnit se proti stále nebezpečnějším nástrahám online prostoru,“* slibuje Pirátka a zmiňuje jména, jako jsou kyber expertky Adéla Kadlečková a Kristína Soukupová, nebo etický hacker Marek Jílek.

Kampaň je financovaná z prostředků frakce Evropského parlamentu Greens/EFA a bude komunikována skrz vlastní [webové stránky](https://neklikat.eu), sociální sítě europoslankyně Markéty Gregorové ([Facebook](https://www.facebook.com/MEPGregorova), [Twitter](https://twitter.com/MarketkaG), [Instagram](https://www.instagram.com/ruzovarebelka/)) a mediální partnerství. Předchozí kampaně Markéty Gregorové se zaměřovaly na dezinformace a boj proti nim ([Pravda bolí](https://pravdaboli.eu)) a větší pestrost v politice ([Politika je pro všechny](https://politikajeprovsechny.eu)).
