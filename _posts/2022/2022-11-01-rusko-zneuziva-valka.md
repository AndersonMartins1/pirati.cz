---
date:         2022-11-01
category:     blog
tags:         zahraničí bezpečnost
layout:       post
title:        "Rusko zneužívá válku k podněcování nenávisti vůči Západu, shodla se Gregorová s experty z OSN"
image:        /assets/img/articles/2022/gregorova-11-2022.jpg
author:       
---

New York, 1. listopadu 2022 - Rusko viní z potravinové nejistoty a rostoucích cen protiruské sankce, přestože za následky války nese samo zodpovědnost. O tom dnes jednala europoslankyně Markéta Gregorová s experty z Organizace spojených národů na misi Evropského parlamentu za výbor pro cizí vměšování vč. dezinformací. Probíhající válka narušila dodavatelský řetězec a také způsobila růst cen potravin a hnojiv. Rusko však tyto skutečnosti skrze manipulaci s informacemi otáčí ve svůj prospěch a podněcuje nenávist vůči Západu. 

> *„Putin rozjel masivní dezinformační kampaň, která zobrazuje Evropskou unii a další západní země jako viníky současné potravinové a ekonomické krize. Žádné protiruské sankce nejsou mířené na vnitřní ruský trh ani zemědělský vývoz z Ukrajiny. Naopak Rusko bombarduje obilná pole a blokuje ukrajinské přístavy v Černém moři, čímž zabraňuje vývozu obilí a hnojiv do dalších zemí,”* vysvětluje pirátská europoslankyně Markéta Gregorová. *„Je také důležité připomenout, že protiruské sankce jsou reakcí na nelidskou agresi Ruska, které mimo jiné porušuje zásady Charty OSN,”* dodává Gregorová.

Ukrajina byla jedním z největších producentů obilí na světě a dodávala ho do mnoha zemí Afriky a Blízkého východu. Ceny potravin v těchto zemích narostly **až o 30 %**. Rusko pomocí potravinové nejistoty rozpoutalo velký strach a antipatii k EU a dalším západním zemím, a to i na africkém kontinentě. 

Markéta Gregorová se problematice dezinformací věnuje dlouhodobě. Do Spojených států vyrazila na misi v rámci zvláštního výboru pro zahraniční vměšování do všech demokratických procesů v Evropské unii, včetně dezinformací (ING2). V průběhu několika dní se delegace setká s experty OSN, ale také například představiteli společností **Alphabet** (Google) či **Meta**. 


