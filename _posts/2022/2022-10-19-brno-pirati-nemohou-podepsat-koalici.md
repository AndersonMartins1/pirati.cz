---
date:         2022-10-19
category:     blog
tags:         regiony jihomoravský-kraj volby
layout:       post
title:        "Pohár trpělivosti přetekl. Kumulace kauz vznikající brněnské koalice přesáhla únosnou mez. Piráti se pod koaliční dohodu podepsat nemohou a odcházejí do opozice"
image:        /assets/img/articles/2022/brno-zastupitele.jpg
author:       
---



Brno, 19. října 2022 – Události posledních dní nás definitivně přesvědčily, že na vznikající široké koalici s ODS, ANO, KDU-ČSL, STAN, TOP 09 a ČSSD se Piráti nemohou při jakkoliv velké míře dobré vůle podílet. V rámci dohod povolebního vyjednávání a ve finálním nastavení koaliční dohody by nakonec neměli občané Brna jistotu, že by Piráti, jediný politický subjekt bez stínu korupční kauzy, mohli efektivně dozorovat činnosti Rady a vedení města. Nastavení koalice minimalizovalo Pirátům vhled a pravomoce v resortech a institucích, kterými by mohli účinně koalici hlídat a systémově zamezit případnému klientelismu či nekalému jednání. 

*„Nejen vzhledem k teprve se rozbíhajícímu vyšetřování kauzy spojené s černovickou pískovnou a byty na Brně-sever, ale také vzhledem k Piráty rozkryté kauze podvodného přidělování bytů na Brně-střed (kauza Pavlač), všem důvěrně známé kauze Stoka, machinacím s byty a k možným dalším problémům budoucích koaličních subjektů s transparentností a zákonem nemůžeme aktivně tuto koalici podpořit, natož se stát její součástí. Nepodepíšeme se pod to,“* uvádí Marek Lahoda, lídr kandidátky a kandidát na primátora za Piráty v zářijových komunálních volbách.

*„Absolvovali jsme řadu vyjednávání a před včerejšími událostmi jsme si uměli představit možnost realizace některých našich důležitých programových bodů. Díky tomu doufáme, že zůstane v programovém prohlášení vznikající koalice něco z pirátských nápadů. A vše, co by mohlo být pro Brno dobré, budeme jako konstruktivní opozice pro Brňany ze všech sil podporovat. Budeme dohlížet na to, aby se koalice nevzdala svých slibů,“* dodává předseda brněnských Pirátů Michal Marciniszyn.

*„Piráti budou usilovat z řad opozice o vhled do dění z vedení kontrolního výboru, namísto původně zamýšleného hnutí SPD. Věříme, že se tak stane, neboť je jistě zájmem koalice, aby byla hlídána z opozice pořádně a dávala veřejnosti méně důvodů k pochybám, zda není ve spárech klientelistických vazeb,“* doplňuje zvolená zastupitelka města Brna Monika Lukášová Spilková, která právě z kontrolního výboru napomohla k odhalením v kauze Pavlač. *„Šli jsme do voleb se silným programem a vůlí realizovat potřebné změny. Šli jsme tam ale také s heslem Odvaha dělat, co je správné. A víme, že v tuto chvíli je správné jít do opozice. Dlužíme to občanům, voličům i své vlastní integritě,“* uzavírá.

Dalšími důvody rozhodnutí místního sdružení Pirátů jsou například nevole členů koalice přistoupit ke zrušení subjektivních kritérií v přidělování městských bytů pro minimalizaci korupčního potenciálu a zjevná nemožnost naplno plnit programové priority strany, především ohledně transparentnosti. Našimi programovými prioritami zůstávají dostupné bydlení, udržitelná doprava, péče o životní prostředí, kvalitní veřejný prostor a samozřejmě jako vždy transparentnost, zpřetrhání klientelistických vazeb a digitalizace.

