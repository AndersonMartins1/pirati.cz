---
date:         2022-11-16
category:     blog
tags:         lidská práva zahraničí
layout:       post
title:        "Ministr Lipavský jednal v Londýně s ministrem Cleverlym a převzal cenu za lidská práva"
image:        /assets/img/articles/2022/lipavsky-prevzal-cenu.jpg
author:       
---

Praha, 16. listopadu 2022 – Ministr Jan Lipavský navštívil v 15. a 16. listopadu Londýn, kde jednal s britským protějškem Jamesem Cleverlym a ministrem pro obchodní politiku Gregem Handsem. V rámci návštěvy se také setkal s poslanci britského parlamentu. Cílem cesty bylo prohloubit vztahy s klíčovým partnerem Česka v zahraničněpolitické, bezpečnostní a obchodní oblasti a projednat naplňování tzv. Statement of Intent, Memoranda o spolupráci ministerstev zahraničí. Ministr Lipavský na závěr své návštěvy převzal prestižní cenu Magnitsky Award za přínos k ochraně lidských práv.

První návštěva ministra Lipavského ve Velké Británii je projevem nadstandardních vztahů mezi oběma zeměmi. Ty čelí podobným zahraničněpolitickým a bezpečnostním výzvám. Mezi našimi zeměmi čile probíhá koordinace a výměna informací a zkušeností v otázkách jako jsou ruská agrese na Ukrajině, Čína, hybridní hrozby, kybernetická bezpečnost nebo boj s terorismem.

> *„Spojené království patří mezi nejbližší spojence Česka. Zcela zásadním společným tématem je rozhodná podpora Ukrajiny, od prosazování sankcí přes vojenskou a humanitární pomoc a výcvik ukrajinských ozbrojených sil. Britského ministra jsem zároveň vyzval k aktivnější roli a větší spolupráci v rámci ustanovení mezinárodního tribunálu,“* uvedl šéf české diplomacie.

Ministři zahraničí podpořili také další rozšíření sankcí a shodli se na tom, že ruské válečné zločiny musí být potrestány. Šéfové diplomacií obou zemí se shodli na ustavení společné pracovní skupiny pro spolupráci v Africe a projednali postoj k Číně a západnímu Balkánu. Stabilita tohoto regionu je podle nich zásadní pro celou Evropu.

> Se státním ministrem pro obchodní politiku Gregem Handsem hovořil ministr Lipavský zejména o spolupráci v oblasti jaderné energie, informačních technologií a  zdravotnictví. *„Máme velice podobný náhled na fungování mezinárodního obchodu. Česko i Velká Británie podporují volný mezinárodní obchod založený na jasně daných pravidlech,“* uvedl český ministr zahraničí.

> Na závěr pracovní cesty převzal ministr Lipavský mezinárodní cenu Magnitsky Award za přínos k ochraně lidských práv. *„Nejde o ocenění pro mě samotného, vnímám ho jako ocenění všech, kteří se podíleli na tvorbě nového sankčního zákona. Je pro mě velkou ctí zařadit se po bok významných laureátů Magnitsky Award, kterými jsou například Alexej Navalnyj nebo John McCain,“* uvedl k ocenění ministr Lipavský.



