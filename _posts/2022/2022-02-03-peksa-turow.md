---
date:         2022-02-03
category:     blog
tags:         zahraničí životní-prostředí
layout:       post
title:        "Pirátská práce se vyplatila. Generální advokát Soudního dvora EU rozhodl, že je těžba v dole Turów nelegální"
image:        /assets/img/articles/2022/MIkulas_peksa.jpg
author:       
---
 
Lucemburk, 3. 2. 2022 – Generální advokát Soudního dvora EU Priit Pikamäe dnes zveřejnil stanovisko, podle kterého je těžba na dole Turów nelegální. Pirátská více než roční práce se zúročila. V roce 2020 polská vláda totiž prodloužila těžbu v rozporu s evropskými předpisy. Generální advokát se k těžbě vyjádřil na základě žaloby, kterou vloni podalo k Soudnímu dvoru EU české Ministerstvo životního prostředí. K žalobě se následně připojila i Evropská komise.

> „Dnešní zpráva je výhrou pro české, polské i německé občany. Piráti všemi možnými prostředky tlačili na to, aby bylo dodržováno evropské právo. Před evropskými soudy nakonec opravdu zvítězila práva lidí a ne agresivní kampaň těžařů. Polská těžební společnost PGE velmi nevybíravým způsobem tlačila na domácí i evropské politiky, aby těžba na dole Turów pokračovala. Soud nyní prokázal, že ve snaze vyhovět požadavkům PGE polská vláda porušila zákon. Za nelegální těžbu už bohužel polští daňoví poplatníci zaplatili desítky milionů EUR, kvůli postoji PGE také přišli o peníze na restrukturalizaci Zhořeleckého regionu,“ vysvětluje pirátský europoslanec Mikuláš Peksa.

> „Ochrana vody, krajiny a zdraví lidí má přednost před zájmy těžařů, tento postoj jsme jako Piráti prosazovali během více než ročních jednání. Pro všechny bude jedině dobře, když nyní polská vláda uzná chybu a důl konečně zavře. Pokud nebude soudní stanovisko respektovat, riskuje mezinárodní pověst a důvěryhodnost Polska, navíc bohužel v době, kdy čelí jednotný evropský hlas kvůli vyostřené situaci na Ukrajině obzvlášť těžké zkoušce. Premiér Morawiecký si jistě nepřeje, aby se o něm psalo jako o někom, kdo podrývá EU zevnitř a napomáhá putinovskému tažení,“ dodává Peksa.

Důl Turów měl ukončit těžbu v dubnu roku 2020, to se ale nestalo a důl dostal od polské vlády mimořádnou výjimku. Krátce na to předsedkyně Výboru pro životní prostředí PS PČR Dana Balcarová (Piráti) upozornila české úřady na prodloužení těžby v dole Turów, které bylo vydané nestandardním způsobem, jak potvrzovali i účastníci projednávání.

Souběžně vznikla petice zejména občanů Libereckého kraje, požadující právě ochranu vody na české straně, za petici se veřejně postavil krajský radní Libereckého kraje za Piráty Václav Žídek. Petici veřejně vyslyšel petiční výbor Evropského parlamentu, na základě slyšení si pirátský europoslanec Mikuláš Peksa vyžádal od Evropské komise oficiální posouzení, zda byl postup polských úřadů při povolení dodatečné těžby v pořádku.

Začátkem roku 2021 Česká republika podala žalobu k Soudnímu dvoru EU. Krátce na to se po výzvě europoslance Mikuláše Peksy k žalobě na českou stranu přidala i Evropská komise. V květnu 2021 vydal Soudní dvůr EU předběžné opatření a nařídil důl Turów zavřít. To se ale nestalo.

Na základě soudního rozhodnutí ale začala polská a tehdejší česká vláda vyjednávat mezivládní dohodu, která má celý spor vyřešit. Piráti od počátku jednání upozorňovali na to, že škody, které důl způsobuje, jsou významné a nebude snadné vymyslet opatření, v jejichž důsledku by například nedocházelo k úbytku vody.

V září Soudní dvůr EU vyměřil Polsku pokutu 500 tis. EUR (12,7 mil. Kč) denně za to, že neuposlechlo jeho předběžné opatření. Po volbách nově zvolená poslankyně za Piráty Klára Kocmanová upozornila na to, že celé jednání o dohodě se odehrává v tichosti a veřejnost nemá k dispozici informace o tom, co přesně se má uzavřít. Definitivní verdikt soudu padne na jaře tohoto roku.

* [Stanovisko generálního advokáta](https://www.pirati.cz/assets/pdf/rozhodnutí soudu turow.pdf)
