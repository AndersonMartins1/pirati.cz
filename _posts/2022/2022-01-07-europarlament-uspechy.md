---
date:         2022-01-07
category:     blog
tags:         úspěchy europarlament kolaja gregorová peksa
layout:       post
title:        "Ochrana dat, větší transparentnost i boj za lidská práva: Rok 2021 se u pirátských europoslanců nesl ve znamení úspěchů"
image:        /assets/img/articles/2021/kolaja-gregorova-peksa.jpg
author:       
---

Brusel/Pardubice, 7. ledna 2022 – Delegaci pirátských europoslanců se v roce 2021 velmi dařilo. O jejích úspěších bude na celorepublikovém fóru v Pardubicích zítra odpoledne informovat členy Pirátů šéf delegace a místopředseda Evropského parlamentu Marcel Kolaja. Kromě solidního nařízení o covid certifikátech s sebou nese výraznou pirátskou stopu rezoluce o střetu zájmu Andreje Babiše nebo nařízení zakazující vývoz evropských technologií autoritářským režimům. 

> „Jsem rád, že i letos se mohu kolegům pochlubit, kolik se toho naší delegaci podařilo prosadit. I díky našemu tlaku je například ochrana osobních dat ve všudypřítomných covid certifikátech na vysoké úrovni. Z pozice stínového zpravodaje se mi také podařila vyjednat dobrá parlamentní pozice aktu o digitálních trzích, který má za cíl nastavit férová pravidla na Internetu a předcházet zneužívání dominantního postavení technologickými giganty,“ popisuje Kolaja. Tomu se kromě jiného podařilo také jako místopředsedovi Evropského parlamentu prosadit jmenovité a veřejné vzdálené hlasování Evropského parlamentu. „Občané tak mají konečně možnost zjistit, jak europoslanci hlasují o pozměňovacích návrzích,“ vysvětluje. 

Také Markéta Gregorová hlásí několik úspěchů. „Jako zpravodajka za obranný podvýbor jsem pracovala na regulaci, která výrazně posílí evropskou kyberbezpečnost. V rezoluci týkající se útokům ve Vrběticím se mi také například podařila prosadit výzva o tom, že by měly být oběti odškodněny,“ říká Gregorová, která pravidelně urguje také Evropskou komisi a Radu, aby potrestaly odpovědné osoby a postavily se za lidská práva. S tím souvisí i březnové prosazení nařízení regulující vývoz technologií, které mohou autoritářské režimy využívat k útlaku svých občanů. Markéta Gregorová na nařízení pracovala jako hlavní vyjednavačka za celý europarlament. „Přímo do textu jsem také prosadila klauzuli, díky které je možné seznam technologií rozšiřovat tak, aby byl stále aktuální a nedal se obcházet,“ vysvětluje europoslankyně.

> Také Mikuláš Peksa se věnoval kyberbezpečnosti. „Z pozice zpravodaje jsem v hospodářském výboru prosadil schválení upravené legislativy DORA. Ta sjednotí a zkvalitní požadavky na zabezpečení IT finančních služeb a hlášení incidentů, díky čemuž lépe ochrání naše peníze,“ popisuje Peksa. Ten také jako zpravodaj připravoval vytvoření společného etického rámce EU, který přispěje k větší transparentnosti lobbistických meetingů či zadávání veřejných zakázek. Peksa také pracoval na červnovém usnesení Evropského parlamentu ke střetu zájmů Andreje Babiše. „Poslanci střet zájmů odsoudili a předložili seznam požadavků na reformu kontrolních mechanismů České republiky, aby byly uvedeny do souladu s evropskými standardy a problému do budoucna předcházely,“ připomíná europoslanec. 

V roce 2022 považují pirátští europoslanci jako prioritu především finalizaci aktu o digitálních trzích, aktu o digitálních službách a také vyjednávání o regulaci umělé inteligence. Velkým tématem budou také vyjednávání o konkrétních návrzích v rámci Green Dealu. 
