---
date:         2022-03-24
category:     blog
tags:         evropská-unie lidská-práva bezpečnost zahraničí
layout:       post
title:        "Piráti prosazují, aby nevyčerpané evropské peníze šly na další pomoc Ukrajincům"
image:        /assets/img/articles/2022/GSL3 (1).jpg
author:       
---

Brusel, 24. března 2022 - Pirátští europoslanci dnes hlasovali pro možnost využití nedočerpaných evropských fondů na pomoc Ukrajincům prchajících před válkou. Konkrétně jde o peníze za období z let 2014 až 2020. Standardně by se tyto nevyužité prostředky musely vrátit. Finance půjdou například do výuky jazyků, lepšímu přístupu ke zdravotnictví či na základní potřeby, jako je jídlo a oblečení. 

Návrh dává evropským zemím možnost rozhodnout se, zda chtějí nevyužité peníze z fondů vrátit, nebo je použít na pomoc lidem prchajícím před válkou z Ukrajiny. Návrh počítá s tím, že budou moci členské země využít z Evropského sociálního fondu a fondu pro regionální rozvoj v přepočtu až 246 miliard korun (10 miliard eur).

> „Musíme být solidární s Ukrajinou a podpořit v současné situaci její prchající občany. Prostředky z fondů lidem usnadní nový začátek a pomohou jim se rychle dostat na vlastní nohy. Státy z nich mohou okamžitě financovat jídlo, zdravotní péči ale i základní potřeby nutné hned od počátku jejich útěku do bezpečí,“ říká europoslankyně Markéta Gregorová.

Finance mají být využity v rámci směrnice o dočasné ochraně, která zaručuje držitelům statutu rozsáhlá práva včetně bydlení, zdravotní péče, vzdělávání a přístupu na trh práce. 

> „Členské země by mohly použít fondy tak, že budou prospěšné nejen pro uprchlíky, ale i pro místní. Prostě investujeme peníze do oblastí, které byly doposud zanedbávány a kde pomůžou všem. Jde třeba o zlepšení infrastruktury, investice do dopravy, dostupnosti škol nebo zdravotnictví,“ vysvětluje europoslanec Mikuláš Peksa.
