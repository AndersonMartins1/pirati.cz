---
date:         2022-11-08
category:     blog
tags:         bezpečnost legislativa
layout:       post
title:        "Špioni mají přijít o beztrestnost. Jakub Michálek navrhuje využít důkazy tajných služeb o nejhorších zločinech u soudu"
image:        /assets/img/articles/2022/jakub-michalek01.jpg
author:       
---


 

Praha, 8. listopadu 2022 – Jakub Michálek, předseda poslaneckého klubu Pirátů, přišel s návrhem, který má umožnit použití důkazů získaných tajnými službami u soudu. Jak ukázal nedávný případ špióna, který roky z Ministerstva zahraničních věcí vynášel zprávy ruské rozvědce, Česko se nedovede vypořádat se zrádci ve vlastních řadách, a to ani u těch nejnebezpečnějších zločinů. Ačkoliv Bezpečnostní informační služba (BIS) pracovníka odhalila a roky ho sledovala, nejsou důkazy shromážděné tajnou službou u soudu použitelné. Musela by je totiž pořídit policie. Návrh řešení Michálek zveřejnil ve svém pořadu [Reflektor](https://www.youtube.com/watch?v=xe_FSNlYsPY) na Youtube.

*„Vyhazov z práce je zcela nepochopitelně jediný postih, který vyzvědače a vynašeče strategických informací čeká. Trestní zákoník sice počítá u vyzvědačství s minimální sazbou 2 roky vězení. Jenže důkazy, které zajistí tajná služba, nejde použít u soudu. Musela by je policie pořídit znovu. To ale není lehké, protože k předávání citlivých informací může docházet i v zahraničí, kde policie působit nesmí a také nemá vybavení jako tajné služby,“* připomněl úskalí současné úpravy Michálek.

Navrhuje proto, aby u konkrétních typů zločinů se sazbou nad 10 let bylo možné důkazy pořízené tajnými službami použít. *„Bavíme se o terorismu, zločinech proti lidskosti, účasti v organizovaných korupčních skupinách, vyzvědačství a o dalších závažných trestných činech. Podle expertů může jít jen o špičku ledovce. Takových lidí zde můžou být vyšší desítky. Bohužel standardní policejní práce je na ně krátká. Recept je takové zacházení se špiony, které ty další odstraší a dobře si to rozmyslí,“* doplnil Michálek.

Na problém upozornil bezpečnostní audit už v roce 2016. Změnu zákona připravilo Ministerstvo vnitra v minulém volebním období, ale zákon byl přerušen na návrh komunistického poslance Ondráčka, který s ruskými okupanty kolaboroval. Michálek chce, aby se změna projednala spolu s příštím projednáním zákonů o tajných službách nebo trestních předpisů.

Aféra, o které se veřejnost dozvěděla v září tohoto roku, vyvrací dřívější postoje prezidenta Zemana a řady politiků, kteří bagatelizovali hrozbu nebezpečí v podobě ruských špionů a jejich spolupracovníků v ČR.
