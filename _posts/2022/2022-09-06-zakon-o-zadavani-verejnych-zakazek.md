---
date:         2022-09-06
category:     blog
tags:         místní-rozvoj legislativa
layout:       post
title:        "Bartoš: Zákon o zadávání veřejných zakázek bude jednodušší, vstřícnější a omezí korupci"
image:        /assets/img/articles/2022/ivan-04.jpg
author:       
---


Praha, 6. září 2022 - Prvním čtením dnes prošel v Poslanecké sněmovně Parlamentu návrh novely zákona o zadávání veřejných zakázek. Díky ní se sníží administrativní náročnost, zároveň ale přinese větší volnost zadavatelům a také upraví pravidla pro přidělování zakázek dodavatelům odsouzeným například za korupci.

> *„Vybraní dodavatelé podlimitních zakázek budou nově povinni administrativně nenáročnou formou prokazovat svoji způsobilost, aby zakázku nezískala společnost odsouzená například za korupci. Zároveň byla v návrhu upravena tato povinnost tak, aby společnosti tvořící koncerny nemohly se trestní odpovědnosti vyhnout,“* vysvětluje místopředseda vlády pro digitalizaci a ministr pro místní rozvoj Ivan Bartoš s tím, že jestliže je společnost v rámci koncernu odsouzena k zákazu účasti na veřejném tendru, nebude se moci na významných částech zakázky podílet. 

Díky novele bude zakázkový zákon v souladu s evropskými směrnicemi, což přinese větší volnost zadavatelům a sníží se administrativní náročnost v zadávání zakázek. Nově zadavatel bude sám rozhodovat, jestli požaduje od vybraného dodavatele předložení originálních dokladů o splnění kvalifikačních předpokladů před uzavřením smlouvy. Doposud to byla povinnost. Novela zároveň zavádí možnost zpřístupnit Úřadu pro ochranu hospodářské soutěže dokumentaci o zadávacím řízení  pomocí elektronického certifikovaného nástroje a nebude už nutné tyto dokumenty zasílat datovou zprávou nebo emailem se zaručeným elektronickým podpisem.
