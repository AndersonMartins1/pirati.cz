---
date:         2022-03-30
category:     blog
tags:         vláda 
layout:       post
title:        "Piráti na vládě podpořili navýšení životního minima, dál prosazují i nárůst rodičovské. Ministr Ivan Bartoš představil dotační program pro bydlení v obcích"
image:        /assets/img/articles/2022/olga-03-2022.jpg
author:       
---

Praha, 30. března 2022 – Vláda na dnešním jednání schválila Piráty dlouho podporovaný návrh na zvýšení životního a existenčního minima. O možnosti navýšení rodičovské, kterou Piráti prosazují, se nadále jedná. Kabinet také řešil sadu 13 opatření kvůli zdražení energií a zajištění energetické bezpečnosti České republiky. Ministr pro místní rozvoj Ivan Bartoš rovněž představil dotační program pro samosprávy, aby mohly rychle zrekonstruovat svoje budovy či nakoupit montované stavby pro válečné uprchlíky. Do budoucna zůstanou prostory k využití samozřejmě i pro české občany.

Vláda intenzivně jednala o pomoci českým občanům a jak jim pomoci z inflační spirály. Proto na dnešním jednání schválila zvýšení existenčního a životního minima. Tyto částky zvyšuje od 1. dubna a to o deset procent. Výše životního minima stoupne o téměř 400 korun. Existenční minimum se zvýší o 250 korun. Díky zvýšení minima dosáhne víc rodin na přídavky na děti, porodné a další příspěvky. Vládu čeká také diskuze o zvýšení rodičovské a dalších dávek a podpor. Piráti pravidelnou valorizaci rodičovského příspěvku navrhli v polovině března tohoto roku.

> *„Existenční a životní minimum po letech konečně roste. Minulá vláda, která si hrála na vládu sociální, v tomto směru rozhodně systémová nebyla a na ty, kteří to potřebují nejvíce, většinou kašlala. Ideální by bylo zvyšovat nebo pravidelně valorizovat také rodičovský příspěvek. Ten zůstává narozdíl od starobních důchodů stejný i v době vysoké inflace, a to je špatně. Musíme řešit problém rodičů s umístěním malých dětí do předškolní péče či dětských skupin a problémy spojené s rychlým růstem cen, které velkou měrou postihují rodiny s malými dětmi a samoživitelky a samoživitele,”* řekla místopředsedkyně Poslanecké sněmovny Olga Richterová.

Ministr pro místní rozvoj Ivan Bartoš představil dotační programy pro kraje a obce, o kterých bude vláda jednat příští týden. Návrh počítá například s finanční podporou na opravu prostor v majetku obcí a krajů, které zatím nejsou vhodné k bydlení. Byty budou zároveň určeny pro střednědobé bydlení a po skončení humanitární krize by sloužily českým občanům. 

> *„Ve chvíli, kdy Česká republika přijímá desítky tisíc lidí utíkajících před válkou, musíme jako stát maximálně pomoci krajům a obcím tuhle bezprecedentní situaci zvládnout. Říkal jsem, že na regiony nezapomeneme a podpoříme možnosti obcí uprchlíky ubytovat. S tím, že prostory a byty mohou v budoucnu využít i naši občané. Navržené úpravy by měly umožnit pokrýt zvýšené náklady na základní potřeby jako je bydlení, protože úprava částek minima ovlivňuje i výši dalších vyplácených dávek. Plán se opírá o nasbírané zkušenosti hejtmanů a starostů v regionech a hlasovat o něm budeme v příštím týdnu. Důležité zůstává, abychom zvládali situaci řešit rychle, důstojně pro lidi a koukali jsme přitom do budoucna na možnosti využití i pro naše občany,”* sdělil Bartoš s tím, že program počítá také s podporou mobilních domů, dlouhodobější rekonstrukcí bytů a částečně se stavbou nových bytů. 
