---
date:         2022-06-22
category:     blog
tags:         evropská-unie zahraničí bezpečnost
layout:       post
title:        "„Udělme kandidátský status Ukrajině i Moldavsku,“ apeluje na členské státy Gregorová"
image:        /assets/img/articles/2022/GSL9 (1).jpg
author:       
---

Brusel, 22. 06. 2022 – Evropský parlament dnes projednává návrh na udělení kandidátského statusu na členství v EU Ukrajině, Moldavsku a Gruzii. Podle pirátské europoslankyně Markéty Gregorové jde o důležitý geopolitický akt. Apeluje na členské země, aby návrh Komise ve čtvrtek na Radě EU podpořily. A otevírá i otázku bezpečnosti regionu a potenciálního členství v NATO.

Evropská komise před pár dny vydala doporučení členským státům, aby udělily kandidátský status Ukrajině a Moldavsku. Speciální zmínku si pak vysloužil i další ze států východního partnerství, Gruzie, jejíž kandidátský status Komise rovněž slibuje, ovšem podmiňuje sérií několika klíčových demokratických reforem. Členské země v rámci Rady EU rozhodnou již za dva dny, 24. června.

> „Krok Evropské komise vítám a apeluji na členské státy, aby Ukrajině i Moldavsku kandidátský status udělily. Máme možnost ukázat vizi společné evropské budoucnosti Ukrajině, ale i zbývajícím kandidátům na členství, kteří dnes s obavami hledí na jednání Ruské federace a důvodně se obávají, co by v budoucnu mohlo taky znamenat být ve sféře ruského vlivu,“ komentuje návrh europoslankyně za Piráty Markéta Gregorová.

Pokud státy získají kandidátský status, budou muset splnit tzv. Kodaňská kritéria, tedy přístupové podmínky, které musí splňovat stát vstupující do Evropské unie.

> „Všichni si uvědomujeme, že plnění Kodaňských kritérií všem zemím zabere nějaký čas – při pohledu na historii a na aktuální stav demokracií v těchto zemích se bavíme o mnoha letech. Udělení kandidátského statusu je však ukazatelem cesty, na které máme vůli Ukrajinu, Moldavsko i Gruzii přivítat. A to je geopoliticky velice silný akt,“ vysvětluje Gregorová.

Pirátská europoslankyně se v souvislosti s přístupovým dialogem nebojí připomínat ani význam NATO: 

> „V dnešní mimořádně napjaté geopolitické situaci se musíme více bavit o tom, na jakém formátu do budoucna v regionu zajistit bezpečnost. Přinejmenším Gruzie je formálně okupovaná téměř 15 let a stále čeká na jakýkoli pokrok v otázce jejího členství v Severoatlantické alianci. Teď je nejlepší čas činit jasné a silné kroky,“ doplňuje.

