---
date:         2022-01-08
category:     blog
tags:         piráti volby
layout:       post
title:        "Piráti na svém sjezdu zvolili předsedu. Stal se jím znovu Ivan Bartoš"
image:        /assets/img/articles/2022/ivan-bartos01.jpg
author:       
---



Pardubice, 8. ledna 2022 – Předsedou Pirátů byl opět zvolen Ivan Bartoš. Členská základna o tom rozhodla dnes v hlasování během Celostátního fóra Pirátů, tedy na celostátním sněmu strany. Ve volbě, která proběhla ve dvou kolech, zvítězil Bartoš nad třemi protikandidáty. Do druhého kola postoupili dva finalisté, Ivan Bartoš v něm získal podporu 662 lidí z 948 hlasujících. Jeho protikandidát senátor Lukáš Wagenknecht 265. Funkční období předsednictva Pirátů je dvouleté, současný předseda je v čele Pirátů nepřetržitě od roku 2016. 

> Ivan Bartoš, předseda Pirátů, vicepremiér a ministr pro místní rozvoj po svém zvolení předsedou strany poděkoval nejen těm, kteří se jej rozhodli zvolit, ale i všem dalším, kteří se podílejí na formování pirátské identity: „Chtěl bych s velkou pokorou poděkovat všem Pirátkám a Pirátům, kteří se ve volbě nového vedení naší strany rozhodli podpořit mou kandidaturu a zvolit mě znovu pro nadcházející dva roky svým předsedou. Tohoto rozhodnutí si velice vážím a udělám maximum pro to, abych ve mě vloženou důvěru nezklamal. Děkuji také všem svým volebním „soupeřům“ a v neposlední řadě členkám a členům, kteří volili některého z mých protikandidátů za to, že se do hlasování zapojili a projevili svůj názor.“

> Bartoš rovněž připomněl závazky a odpovědnost, kterou Piráti mají vůči voličům a celé České republice: „Máme za sebou velice náročný rok, ale především velké množství těžké práce před sebou. Čeká nás spousta vnitrostranických úkolů, ale hlavně práce pro 10 milionů občanů této země a zejména 830 000 našich voličů, kteří nám v posledních volbách vyjádřili svou důvěru.“

> Cílem, kterého chce Bartoš v následujícím funkčním období dosáhnout, je poučení z vlastních chyb a posílení strany. „Ukažme, že jsme silnou, úspěšnou, liberální a středovou stranou, která vznikla díky nasazení obyčejných lidí, která není nikomu zavázána a která je tu především pro obyčejné lidi. Z pozice předsedy strany a člena vlády pro to, s podporou dalších Pirátek a Pirátů, udělám maximum. Politika je totiž prostředkem změny, nikoliv cílem,“ uzavřel Bartoš.

Piráti v odpoledních hodinách pokračují volbou místopředsedů, jejichž jména by měla být známa ve večerních hodinách. Pozice místopředsedů projdou kompletní obměnou.

 
