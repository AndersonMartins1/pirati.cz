---
date:         2022-06-23
category:     blog
tags:         transparentnost korupce
layout:       post
title:        "Kolaja posunul Evropský parlament směrem k ještě větší transparentnosti"
image:        /assets/img/articles/2022/marcel-kolaja.jpg
author:       
---

 

Brusel, 23. června 2022 – Evropský parlament vykročil směrem k občanům. Pirátskému europoslanci a kvestorovi Marcelu Kolajovi se podařilo prosadit zlepšení nástroje na oznamování schůzek europoslanců s lobbisty. Díky tomu budou moci občané lépe kontrolovat své politiky a Parlament se stává transparentnější institucí. 
Nástroj nově propojuje stávající povinnost nahlašovat schůzky s lobbisty s rejstříkem transparentnosti a databází projednávané legislativy.

*„Dosud poslanci zadávali některé údaje podle vlastního uvážení, což vedlo k rozdílům v ucelenosti údajů a přehlednosti pro občany. Nyní je nově nástroj propojen s databází lobbistických organizací, tudíž nebude existovat pochyb o tom, kdo se schůzky účastnil. Navíc nově také jednoznačně odkazuje na legislativní spis s dalšími informacemi. Tímto opatřením je Evropský parlament zase o krok blíž občanům,“* pochvaluje si Marcel Kolaja, který usiluje o zvýšení transparentnosti Parlamentu.

V platnosti zůstává povinnost zpravodajů, stínových zpravodajů a předsedů výborů zveřejňovat v případě každé zprávy veškerá setkání s představiteli zájmových skupin. Dalším opatřením by mělo být vytvoření vyhledávače pro občany, aby mohli rychle zjistit, kdo se s kým setkal a kvůli jakému spisu. Tento krok by měl být dokončen v roce 2023.  
