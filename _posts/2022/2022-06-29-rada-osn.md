---
date:         2022-06-29
category:     blog
tags:         lidská-práva zahraničí
layout:       post
title:        "Lipavský: Lidská práva musíme tvrdě hájit, Česko kandiduje na předsednictví Rady OSN pro lidská práva"
image:        /assets/img/articles/2022/jan-lipavsky-02-2022.jpg
author:       
---

29.června 2022 – O pozici předsedy Rady OSN pro lidská práva pro rok 2023 usiluje stálý představitel ČR při OSN v Ženevě, velvyslanec Václav Bálek. Česko oznámilo kandidaturu 29. června. Po nedávném znovuzvolení do Rady jde o další krok potvrzující, že podpora lidských práv je jednou z klíčových priorit české zahraniční politiky.

> *„Tím, že jsme se dostali do Rady OSN pro lidská práva, naše role zdaleka nekončí. Lidská práva musíme tvrdě hájit a to, co se děje na východ od nás, nás v tom jen utvrzuje,“* prohlásil ministr zahraničí Jan Lipavský, který o kandidatuře rozhodl. *„Česko hraje v Radě tradičně velmi aktivní roli. Zasazujeme se o nezávislost a nestrannost lidskoprávního systému v OSN. Úspěšná kandidatura by tento výrazný lidskoprávní profil ČR ještě posílila,“* doplnil.

Předsedu volí členové Rady ze svých řad vždy na období jednoho roku, v letošním roce funkci zastává stálý představitel Argentiny. V roce 2023 post připadá v rámci pravidelné rotace na zástupce Východoevropské regionální skupiny, jíž je Česko členem. Volby se v Ženevě uskuteční v závěru letošního, nebo na počátku příštího roku.

