---
date:         2022-01-20
category:     blog
tags:         evropská-unie kazachstán
layout:       post
title:        "Europoslanci odsoudili násilí v Kazachstánu. “Pusťte demonstranty z vězení,” vyzývají v rezoluci"
image:        /assets/img/articles/2022/gregorova_kazachstan.jpg
author:       
---

Štrasburk, 20. ledna 2022 - Europoslanci dnes schválili rezoluci odsuzující násilí v Kazachstánu, během kterého tamní režim zavraždil několik stovek občanů. V rezoluci také vyzývají k propuštění protestujících nebo ke zveřejnění bližších informací k lidským ztrátám a zatčením. Podle europoslanců by měla Evropská unie společně se zahraničními partnery zahájit řádné mezinárodní vyšetřování zločinů spáchanými na občanech Kazachstánu. 

> “Musíme dát kazašskému režimu jasně najevo, že tohle si vůči vlastním bezbranným občanům nemůže dovolovat. Krveprolití, které ještě umocnil prezident Tokajev tím, že své občany označil za teroristy a na svoji obranu si pozval spřátelené země, je nemyslitelné a nesmí se opakovat,” říká europoslankyně Markéta Gregorová, která se na rezoluci aktivně podílela. Její frakce Zelených například prosadila, aby se europoslanci zastali i nezávislých kazašských médií.

> “V rezoluci jsme také vyzvali kazašské úřady, aby okamžitě obnovily neomezený přístup k internetu a odblokovaly všechny ostatní formy komunikace. Tokajev musí respektovat význam a úlohu svobodných médií a sdělovacích prostředků v Kazachstánu,” říká Gregorová, podle které by měla Evropská unie skrze vzájemné vztahy měla zvýšit svou diplomatickou přítomnost v regionu a v případě budoucích konfliktů pomáhat s mediací. 

Europoslankyně vystoupila včera i v debatě na plenárním zasedání. “Evropská unie jako lídr v ochraně lidských práv musí reflektovat, co se stalo. Bohužel nemá v regionu žádný hlas a reagovala příliš málo, příliš pozdě. Jak má navíc fungovat sankční mechanismus, když lidé jako Orbán, popírající porušování lidských práv, mohou díky jednomyslnosti zablokovat takové hlasování v Radě?” kritizovala Gregorová. Nabídla ale i cestu, kterou se vydat: “Musíme  se v regionu prosadit jako partner, který pomůže s mediací či mírovým řešením. A k tomu, abychom mohli být bráni vážně, musíme uplatnit sankce na kazašské vládní představitele, zodpovědné za toto krveprolití – nebo změnit náš zjevně nefunkční hlasovací mechanismus.”
