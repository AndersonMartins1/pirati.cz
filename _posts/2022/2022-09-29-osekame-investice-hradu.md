---
date:         2022-09-29
category:     blog
tags:         finance kontrola-moci-a-mocných
layout:       post
title:        "Michálek: V rozpočtu osekáme investice Hradu. Nesvěříme veřejné peníze pravomocně odsouzenému manažerovi, který stát připravil o miliony"
image:        /assets/img/articles/2022/jakub-michalek-eet-bioslozka.jpg
author:       
---

Praha, 29. září 2022 - Lesní správa Lány má dostat o 30 milionů méně na investice, v rámci rozpočtu jí zůstanou pouze finance na běžný chod a údržbu. Peníze se místo toho využijí na posílení boje proti alkoholismu a podporu mládeže. Tento návrh, který připravili Piráti, dnes předložila skupina koaličních poslanců včetně předsedy poslaneckého klubu Pirátů Jakuba Michálka. Piráti tak plní slib, který dali po omilostnění šéfa Lánské obory Miloše Baláka prezidentem. 

> *„Šéf Lánské obory Balák byl pravomocně odsouzen na tři roky za manipulaci s dvousetmilionovou zakázkou v Lánské oboře. Načež pan prezident udělil svému podřízenému milost a nechal ho ve funkci, kde může rozhodovat o dalších zakázkách. Opravdu nemůžeme svěřit veřejné peníze pravomocně odsouzenému manažerovi, který už stát připravil o miliony,“* okomentoval návrh Jakub Michálek, který tisk předložil spolu s Šimonem Hellerem z KDU-ČSL, Pavlem Klímou z TOP 09, Pavlem Žáčkem z ODS a Ondřejem Lochmanem za STAN. 

> *„Ani korunu podvodníkům. Plníme to, co jsme jako Piráti slíbili, stát jako řádný hospodář. Dokud má milionové investice spravovat pravomocně odsouzený korupčník, má jít na volné výdaje Lánské obory přesně nula korun,“* popsal Michálek s tím, že na běžný chod Lánské obory finance zůstanou, proto není její fungování nijak ohroženo.  

> *„Finance chceme využít smysluplněji. Navrhujeme, abychom 30 miliony korun podpořili předcházení závislostem, tedy adiktologické služby, neboť považujeme za potřebné posílit prevenci například u nadužívání alkoholu, které je v české společnosti vážným problémem a ničí řadu rodin. Stejně tak na podporu činností v oblasti mládeže jakožto investici do budoucnosti našich dětí,“* uzavřel předseda poslaneckého klubu Pirátů.
