---
date:         2022-10-12
category:     blog
tags:         zahraničí bezpečnost
layout:       post
title:        "Vláda na návrh ministra Lipavského zpřísní zákaz vstupu ruských občanů do Česka a podpoří studenty z Běloruska a Ukrajiny"
image:        /assets/img/articles/2022/lipavsky-10-2022.jpg
author:       
---

Praha, 12. října 2022 – Na návrh ministra zahraničních věcí Jana Lipavského schválila vláda opatření, která reagují jak na současnou situaci na Ukrajině, tak na další eskalaci ze strany Ruska. Jde nejen o posílení vízových restrikcí pro ruské občany, ale také o podporu studia běloruských a ukrajinských studentů na českých vysokých školách a asistenci Ukrajině při poválečné obnově.

> *„Zatímco na Ukrajině padají ruské rakety na dětská hřiště a na lidi, kteří prostě jenom jdou do práce, do Česka přicestuje denně přes mezinárodní letiště až 200 občanů Ruské federace. Proto jsme se shodli, že nově bude odepřen vstup těm ruským občanům, kteří na české území přijíždějí přes vnější schengenské hranice – tedy přes naše mezinárodní letiště – za účelem turistiky, sportu či kultury. Toto opatření se bude vztahovat na cestující s platným schengenským vízem, které vydal jakýkoli členský stát EU,“* uvedl ministr zahraniční Lipavský.

Opatření začne platit od 25. října. Česko se tak připojuje k baltským zemím, Polsku a Finsku, které své hranice pro ruské turisty uzavřely v předchozích týdnech.

Vláda také se zabývala situací vysokoškolských studentů z Ukrajiny a Běloruska. Doposud mohli do Česka přicestovat většinou jen ti běloruští občané, kteří zde už měli rodinu. Nyní na naše území mohou přijet i běloruští studenti, kteří zde budou studovat na základě mezinárodního stipendia. *„Chceme poskytnout kvalitní evropské vzdělání těm, kteří jsou z politických důvodů pronásledovaní, a těm, kteří jsou odhodlaní změnit současné nedemokratické poměry ve své zemi,“* dodal šéf české diplomacie. Vláda upravila také status ukrajinských studentů tak, aby na české vysoké školy mohli nastoupit, i když dočasnou ochranu dostali v jiném státě EU než v Česku.

Ministerstvo zahraničních věcí dále předložilo společně s Ministerstvem průmyslu a obchodu Program asistence Ukrajině pro roky 2023 – 2025. Ten se věnuje humanitárním, stabilizačním, rekonstrukčním i hospodářským aspektům naší pomoci Ukrajině. Ročně by měla naše asistence Ukrajině v těchto oblastech dosáhnout 500 milionů korun. 

> *„Plán počítá se zapojením českých firem a řešení, které už dnes mají na Ukrajině výborné renomé. Zapojit chceme jak soukromou sféru, tak tu neziskovou,“* řekl Jan Lipavský. O dalším postupu budou česká a ukrajinská vláda jednat na společném zasedání v Kyjevě.

