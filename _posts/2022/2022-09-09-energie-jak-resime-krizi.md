---
date:         2022-09-09
category:     blog
tags:         energetika
layout:       post
title:        "Piráti spouští informační web k řešení energií. Navrhují další pomoc lidem v boji s drahou elektřinou"
image:        /assets/img/articles/2022/poslanci.jpg
author:       
---


 
Praha, 9. září 2022 – Webová stránka (energie.pirati.cz)[energie.pirati.cz] prezentuje návrhy na pomoc pro domácnosti, seniory, studenty i firmy. „Celá Evropa má obavy, jak se bude vyvíjet válka na Ukrajině a jak zvládneme zimu s drahými energiemi, které bezohledně vyvolal režim Vladimira Putina. Proto je důležité jasně ukázat směr, aby lidé viděli, co děláme a proč to děláme. Piráti ve vládě jako první navrhli skutečnou pomoc v podobě úspor na účtech za energie či solidární příspěvek nejvýdělečnějších firem a nyní navrhujeme další pomoc těm, na které krize nejvíce dopadne. A také chceme zpracovat pomoc pro firmy, kde dnes zahraniční konkurence těží z dotací, které české firmy nemají,“ uvedl předseda poslaneckého klubu Pirátů Jakub Michálek. 

Web popisuje různé možnosti, které může Evropa zvolit pro zlevnění elektřiny. Jde například o španělskou cestu snížení ceny v závěrných elektrárnách nebo vykupování elektřiny z plynu přes správce soustavy. Právě zastropování cen elektřiny by nejvíce pomohlo lidem, kteří využívají elektřinu na topení a ohřívání vody a nemají možnost topit třeba dřevem nebo uhlím. O konkrétní variantě se bude jednat na evropském summitu, jak Piráti navrhli na konci srpna.

Pro nejzranitelnější skupiny občanů nyní navrhují Piráti posílit pomoc státu zvýšením rodičovského příspěvku o alespoň 50 tisíc korun ročně. Ve hře jsou dále navýšení daňového bonusu, což by pomohlo rodinám 3-4 tisíci korun ročně, nebo státní záruky za bankovní půjčky na úsporné technologie. Studenti by se mohli těšit na navýšení limitů pro brigády na dohodu na 15 tisíc korun měsíčně či na zvýhodněné půjčky na živobytí, pokud jim rodiče už nemohou platit kolej a stravování. Návrhy předložili Piráti vládě a příslušným ministerstvům.

Informační web Pirátů také vyvrací některé mýty, třeba že zdražování elektřiny způsobují ceny povolenek. Ve skutečnosti podle Mezinárodní energetické agentury může za zdražování elektřiny z 90 % drahý plyn, jehož dodávky Putin přiškrtil na podzim minulého roku. To vyvolalo extrémní růst ceny energií, a to v době sucha, odstávky francouzských jaderných reaktorů i během znovunabíhání pocovidové ekonomiky. Souběh těchto událostí vyvolal neočekávaně vysoké zdražování elektřiny. Starý průmysl zdražování hází na povolenky a ochranu klimatu, ale ve skutečnosti jde spíš o snahu bránit neekologický byznys, která má s realitou jen málo společného.

*„Zdražování se promítá do cen potravin, rodinných rozpočtů i do ekonomiky firem. Považuji za samozřejmé, že energetické firmy a další subjekty, které teď mají mimořádné zisky nikoliv vlastní podnikavostí, ale jen v důsledku válečné situace, mají na pomoc solidárně přispívat. Nesmíme ustoupit diktátorovi, který rozpoutal válku,“* upozorňuje na webu vicepremiér a předseda Pirátů Ivan Bartoš. Dodává, že poptávka po informacích každým dnem roste: *„Denně se na nás obracejí desítky lidí. Proto jsme zprovoznili tuto jednoduchou webovou stránku s návrhy našich opatření. Odpovídáme na nejčastější dotazy, odkazujeme na užitečné tipy, co může dělat každý z nás. Zima bude náročná, je potřeba abychom se na ni všichni připravili, jak můžeme. Do toho čelíme nejen ekonomickému, ale i psychologickému nátlaku ze strany agresora, který nás chce rozdělit a oslabit. Teď potřebujeme držet dohromady a každý, včetně vlády a Evropské unie, musí odvést svůj díl práce.“*
 
Piráti doposud ve vládě prosadili bonus na energie v podobě úsporného tarifu, jednorázové podpory rodin a dočasného odpuštění poplatku za obnovitelné zdroje. Úřady vyplácejí příspěvek 5 tisíc korun na dítě všem rodinám s příjmem do 1 milionu korun pomocí jednoduchého [online formuláře](https://www.mpsv.cz/jednorazovy-prispevek-na-dite). Tento rok také došlo k rekordnímu navýšení důchodů o 2500 Kč valorizací, která vyplývá ze zákona. O 1500 korun měsíčně vzrostou důchody v příštím roce.



