---
date:         2022-03-28
category:     blog
tags:         lidská-práva bezpečnost zahraničí
layout:       post
title:        "Ruská invaze dopadá i na Moldavsko. Gregorová pomohla zrychleně prosadit finanční balíček"
image:        /assets/img/articles/2022/GSL9 (1).jpg
author:       
---

Brusel, 28. března 2022 - Evropský parlament ve zrychlené proceduře schválil balíček finanční pomoci Moldavsku. Zpravodajkou je Markéta Gregorová, podle které europoslanci zohlednili jednak dopady, které země zažívá v souvislosti s pandemií a ruskou invazí na Ukrajině, a jednak mimořádně perspektivní reformní a proevropské politické podmínky v zemi s výraznou českou menšinou.

Teprve před pěti týdny představila Evropská komise návrh na finanční pomoc ve výši 150 milionů eur pro Moldavskou republiku. A Evropský parlament tuto pomoc ve zrychleném řízení a bez pozměňovacích návrhů na plenárním zasedání schválil. Balíček za celý Evropský parlament vyjednávala pirátská europoslankyně Markéta Gregorová, která se právě o jednotnost všech politických skupin zasloužila.

> “Při neobvykle rychlém postupu jsme zohlednili celkem tři faktory: zaprvé, na Moldavskou republiku dopadá ruská invaze na Ukrajině, ekonomicky, politicky i společensky. Zadruhé, v zemi jsou momentálně mimořádně dobré podmínky směrem k potřebným reformám. A zatřetí, samotný balíček z dílny Evropské komise jsme na výboru pro mezinárodní obchod zhodnotili jako velmi dobrý, s efektivní alokací zdrojů a s dostatečně formulovanými podmínkami čerpání,” vysvětluje Gregorová.

> “Na rychlém solidárním postupu bez pozměňovacích návrhů jsme se domluvili s ostatními poslanci, kteří na spolupráci s Moldavskem pracují. Není to běžné a ukazuje to akceschopnost unijních procesů, kterou si vyžádala válka na Ukrajině,” myslí si pirátská europoslankyně. “Podmíněnost čerpání nicméně zůstává – jsme v úzkém kontaktu s Komisí a dohlédneme na to, aby probíhala adekvátní kontrola plnění nastavených podmínek.”

> “Moldavsko má pro-evropskou prezidentku, vládu i parlament. Země je tak tedy na cestě reforem a bezprecedentnímu přibližování k Evropské unii. Bohužel moldavská ekonomika, navíc postižená pandemií, nemá tolik prostoru, jak tyto důležité reformy zavést a neuškodit krátkodobé životní úrovni obyčejných lidí. Osud Ukrajiny, dalšího z východních partnerů, nám ukazuje, jak zásadní je podporovat systematicky země u východní hranice EU, které projevují eminentní zájem na směřování směrem do evropské rodiny. Je to dlouhodobá investice do stabilní, silné a prosperující Evropy,” uzavírá.


