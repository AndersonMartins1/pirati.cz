---
date:         2022-09-27
category:     blog
tags:         evropska-unie
layout:       post
title:        "Pirátští europoslanci vyjadřují obavy nad vítězstvím ultrakonzervativní krajní pravice v italských volbách"
image:        /assets/img/articles/2022/marketa_marcel.jpg
author:       
---

Brusel, 27. září 2022 – Výsledky italských parlamentních voleb jsou dle pirátských europoslanců důvodem ke znepokojení. Vítězství ultrakonzervativní krajní pravice může podle nich předznamenávat ohrožení občanských práv některých skupin. Předvolební výroky navíc podle Pirátů naznačují, že by mohla Itálie nyní polevit v podpoře Ukrajině.

> „Myslím, že nejen Italové, ale i zbytek Evropy se bude ostražitě dívat, zda nedojde například k omezení práva žen na bezpečné interrupce,“ obává se europoslanec a kvestor Evropského parlamentu Marcel Kolaja a naráží na ultrakonzervativní složení budoucí vlády. „Vítězství Meloni je zlou zprávou také pro práva LGBT+ osob v Itálii. Těm všem musíme nyní vzkázat, že se v následujícím období mohou spolehnout na naši podporu," slibuje pirátská europoslankyně Markéta Gregorová.

Europoslanci se také obávají možné změny postoje k válce na Ukrajině. „Výroky předsedy strany Vzhůru Itálie Silvia Berlusconiho, který se zastával Vladimira Putina, mě upřímně děsí. Bojím se, že jeho angažmá v nové italské vládě může ohrozit dosavadní evropskou podporu Ukrajině,“ říká Kolaja.

Gregorová se také pozastavuje nad dnešní gratulací na Twitteru od premiéra Petra Fialy. „Od premiéra Fialy, titulovaného politologa, bych čekala víc obezřetnosti, než obsahuje jeho otevřená veřejná gratulace. Pokud dokážeme odsoudit stalinistické symboly u českých komunistů, nechápu, jak nám může unikat italský fašismus. Když vidím jejího frakčního kolegu Jana Zahradila, jak dělá z Meloni ‚vycházející hvězdu‘, má to zvláštní pachuť. Hnutí má dlouhodobě problém s členy, kteří otevřeně inklinují k fašismu. Sama Meloni si hraje s mussolinovskou symbolikou a slogany,“ uzavírá pirátská europoslankyně Markéta Gregorová.
