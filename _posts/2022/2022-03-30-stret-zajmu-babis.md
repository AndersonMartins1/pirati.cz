---
date:         2022-03-30
category:     blog
tags:         evropská-unie vláda korupce
layout:       post
title:        "Piráti odmítají žalovat Evropskou komisi kvůli neproplacení dotace Andreji Babišovi. Střet zájmů bývalého premiéra potvrdila většina odborníků"
image:        /assets/img/articles/2022/jakub-michalek-03-2022.jpg
author:       
---

Praha, 30. března 2022 - Současná vláda se musí vypořádat se střetem zájmů bývalého premiéra Andreje Babiše. Kabinet dnes projedná možnost podání žaloby na Evropskou komisi z důvodu neproplacení dotace společnosti z koncernu Agrofert, kterou iniciovala ještě minulá vláda. Pirátští ministři budou hlasovat proti podání žaloby, a to i vzhledem k odborným stanoviskům expertů, úřadů a dalších autorit. 10 z 15 posudků totiž konstatovalo, že Andrej Babiš byl ve střetu zájmů a ovládal společnosti z koncernu Agrofert ve smyslu zákona o střetu zájmů.

Finální audit Evropské komise dospěl k závěru, že přidělováním dotací společnostem z koncernu Agrofert byl porušen zákon o střetu zájmů a současně i evropské finanční nařízení ke střetu zájmů. Auditoři Evropské komise tento závěr doložili u tří vybraných dotací. Předchozí vláda Andreje Babiše odmítla závěry auditu a zahájila kroky k podání žaloby na Evropskou komisi z důvodu neproplacení dotace společnosti Fatra z koncernu Agrofert. Zda k žalobě opravdu dojde, má dnes rozhodnout nová vláda. 

> *„Střet zájmů Andreje Babiše a agrofertizace státní správy dopadly negativně na české občany i pověst naší země. Nejen že snížily důvěru lidí ve stát a v to, že se u nás všem měří stejně. Způsobily mezinárodní ostudu. Ale také ohrozily čerpání miliard z EU pro rozvoj České republiky, což nyní napravuji na ministerstvu pro místní rozvoj. Evropská komise není našim nepřítelem, naopak hájila zájmy daňových poplatníků. Proto je nesmyslné na ni podávat žalobu, protože nevyplatila peníze oligarchovi ve střetu zájmů. Je naopak nutné zajistit, aby koncern Agrofert nebyl zvýhodňován na úkor běžných podnikatelů a začal se řídit platnými zákony,”* okomentoval aktuální situaci ministr pro místní rozvoj a předseda Pirátů Ivan Bartoš.

> *„Odborníci vesměs potvrzují porušení českých a evropských předpisů proti střetu zájmů. Bylo by hloupé, kdybychom trvali na opaku a soudili se kvůli tomu s Evropou. Jestliže závěry vlády převezmou také úřady, tak přistoupí k vymáhání dotací, které byly přiděleny nezákonně. Za vlády, na které se podílí Piráti, rozhodně běžní lidé nebudou hradit škody, které způsobili političtí podnikatelé svou nenasytností. Ušetřené peníze bychom mnohem raději dali na zdravotní péči, vzdělávání dětí či na dostupnost bydlení,”* dodal předseda poslaneckého klubu Pirátů Jakub Michálek.

Poradce ministra Bartoše Janusz Konieczny zpracoval přehled 15 stanovisek úřadů, autorit a různých expertů. Deset z nich dospělo k závěru, že Andrej Babiš je ovládající osobou společnosti z koncernu Agrofert ve smyslu zákona o střetu zájmů. Jednalo se například o docenta Aleše Rozehnala a doktora Petra Svobodu z Právnické fakulty Univerzity Karlovy, doktora Tomáše Loudu z Právnické fakulty Západočeské univerzity v Plzni, ke stejnému závěru dospěla analýza právničky Anny Dolejské, nevládní organizace Transparency International, Auditní orgán Ministerstva financí či dokonce i Nejvyšší státní zastupitelství. 

K opačnému závěru, tedy že Andrej Babiš neovládá společnosti z koncernu Agrofert, dospěla čtyři stanoviska - například analýza právní kanceláře Řanda Havel Legal, kterou si objednalo v minulém volebním období Ministerstvo průmyslu a obchodu, anebo Krajský úřad Středočeského kraje, který se neztotožnil se závěry úřadu v Černošicích. Přehled obsahuje rovněž stanovisko expremiéra spravedlnosti Jana Kněžínka, který nevyloučil střet zájmů Andreje Babiše, nicméně rovněž ho nepotvrdil.
