---
date:         2022-11-02
category:     blog
tags:         zahraničí bezpečnost
layout:       post
title:        "Rusko by nemělo být součástí Rady bezpečnosti OSN, poukazuje Pirátka Gregorová"
image:        /assets/img/articles/2022/gregorova-eu.jpeg
author:       
---



New York, 2. listopadu 2022 - OSN jako mírová organizace by neměla strpět veto svého hlavního mírového nástroje od země, která rozpoutává válku. V samotném sídle Organizace spojených národů ve Spojených státech o tom dnes diskutovala pirátská europoslankyně Markéta Gregorová. Ta upozornila, že ani před válkou nebylo chování Ruska mírové.

*„Rusko bylo vyloučeno z Rady pro lidská práva, nicméně souhlasím s ukrajinským prezidentem Volodymyrem Zelenským, že to nestačí. Dle mého názoru by mělo být také vyloučeno ze stálých členů Rady bezpečnosti,”* říká česká europoslankyně Markéta Gregorová.

*„Rezoluce Rady jsou hlavním nástrojem vyjádření vůle orgánů OSN. Přítomnost Ruska v Radě, ba dokonce právo veta vůči tomuto nástroji, je dílem zastaralých a zkostnatělých struktur, které už dlouho volají po reformě. Rusko není jediná věc, která nutí OSN ke změně, ale je rozhodně nejurgentnější,”* komentuje europoslankyně Gregorová.

Rada bezpečnosti je jeden ze šesti orgánů Organizace spojených národů. Zatímco usnesení ostatních orgánů jsou ve vztahu k členským státům OSN pouze doporučující, rezoluce Rady bezpečnosti jsou závazné a Rada může jejich splnění vynucovat i silou. Jako stálý člen Rady bezpečnosti má Rusko, stejně jako další čtyři státy, právo veta. 
