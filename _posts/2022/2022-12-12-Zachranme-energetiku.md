---
date:         2022-12-12
category:     blog
tags:         evropska-unie
layout:       post
title:        "Piráti: Mýty o energetice škodí Česku. Je čas brát vážně fakta, dnešní stav poškozuje obyčejné lidi"
image:        /assets/img/articles/2022/Mikulas_Klara_zachranmeenergetiku.jpg
author:       Mikuláš Peksa, Klára Kocmanová
---

**Praha, Brusel, 12. prosince 2022 – Česká veřejná debata o energetice a klimatu je dlouhodobě zaplněná  mýty a málo v ní zaznívají fakta. Na šíření polopravd a zavádějících informací se podílejí i někteří politici, varuje  poslankyně Klára Kocmanová a europoslanec Mikuláš Peksa. Proto spouštějí nový web [https://zachranmeenergetiku.cz](https://zachranmeenergetiku.cz/).** 

> „Problém některých českých politiků je, že nevěří realitě. To pak způsobuje potíže nám všem, protože s takovým přístupem nejde dobře nastavit investice nebo napsat dobré zákony. V důsledku toho naše energetika zastarává, ceny energií jsou neúměrně vysoké se a současně toho pro klima děláme velmi málo,” popsal problém pirátský europoslanec Mikuláš Peksa. 

Se svou kolegyní a poslankyní Klárou Kocmanovou proto připravili online projekt Zachraňme energetiku – [https://zachranmeenergetiku.cz](https://zachranmeenergetiku.cz/), který má za cíl upozorňovat na nepravdivé, zavádějící nebo vysloveně lživé výroky o energetice a klimatu. Nebudou se vyhýbat ani politikům, na webu však chtějí mít pouze ověřené informace a ozdrojovaná fakta.

> „Věříme, že to může pomoct racionalizovat debatu o klimatické změně a modernizaci energetiky. Naši kolegové a kolegyně z neziskových organizací se denně setkávají s podobnými mýty na sociálních sítích, web Zachraňme energetiku by jim mohl usnadnit práci s argumentací. Může to být užitečné  i pro novináře a širokou veřejnost,” shrnuje přínosy projektu poslankyně **Klára Kocmanová**.

Při ověřování informací využívají pirátští politici výhradě důvěryhodné zdroje informací, jako jsou databáze Mezinárodní energetické agentury, podkladové analýzy Evropského parlamentu nebo Evropské komise, případně nezávislé studie a analýzy profesních asociací, které působí v moderní energetice. Většina těchto zdrojů je totiž v angličtině, což může pro část české veřejnosti stále představovat bariéru. Jednotlivé mýty a polopravdy budou odhalovány také na novém [twitterovém účtu](https://twitter.com/zachran_energie).

Projekt Zachraňme energetiku se spouští symbolicky 12. prosince, v den, kdy jsou v Praze naposledy k vidění takzvané klimatické hodiny. Organizátoři této akce politiky vyzvali, aby se klimatickou změnou vážně zabývali a udělali konkrétní opatření, která přispějí k jejímu řešení.

> „Přijali jsme tuto výzvu a přímo na ni navazujeme. V první řadě je podle nás skutečně potřeba jasně popsat rozdíl mezi realitou a smyšlenými mýty, protože bez toho se potřebná politická debata povede těžko,” vysvětlují Klára Kocmanová a Mikuláš Peksa. Web není jedinou akcí, kterou chtějí přispět ke zlepšení tuzemské diskuse o klimatické změně. V příštím roce  na projekt navážou například workshopy či odborné panely. 
