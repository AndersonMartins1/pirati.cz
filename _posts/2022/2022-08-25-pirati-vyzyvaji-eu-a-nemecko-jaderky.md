---
date:         2022-08-25
category:     blog
tags:         energetika bezpečnost životní-prostředí
layout:       post
title:        "Piráti vyzývají k jednání s Německem a EU o evropské pomoci domácnostem s drahými energiemi i zprovoznění jaderných elektráren"
image:        /assets/img/articles/2022/jakub_125.jpg
author:       
---

 

Praha, 25. srpna 2022 - Piráti představili konkrétní kroky pro řešení energetické krize a pomoc domácnostem. Vyzývají v rámci předsednictví k jednání s Německem i celou EU o zprovoznění maxima jaderných elektráren, změně emisních povolenek a k řešení zdražování elektřiny na burze kvůli cenám plynu. 

Situace je podle Pirátů natolik kritická, že ji státy nemohou zvládnout samy a je nutné společné řešení na úrovni Evropské unie, které uleví občanům a srazí ceny drahé elektřiny. Dále se samozřejmě zasazují i o rozšíření balíčku pomoci pro české občany. Stejně tak o schválení jejich návrhu na mimořádné solidární zdanění zisků energofirem získaných v důsledku války na Ukrajině, aby se stát dále nezadlužoval. 

*„Plyn a elektřina mohou stát podle pirátských analytiků příští rok násobně víc než v uplynulé topné sezóně. Vláda schválila řadu opatření na pomoc domácnostem i firmám a za Piráty prosazujeme další jako třeba navýšení rodičovské či daňové bonusy. Ani to ale nebude těm nejvíce zasaženým stačit, což je obdobné i v jiných zemích. Bez společného celoevropského postupu nedokáže žádný stát efektivně ochránit lidi či podniky před dopady krize, kterou rozpoutalo řádění Putina, jenž používá závislost na plynu jako zbraň. Proto vyzýváme v rámci předsednictví k jednání s Německem i dalšími zeměmi o krocích, které povedou ke zlevnění elektřiny, která zdražila kvůli Putinovi a sankcím,“* popsal předseda poslaneckého klubu Pirátů Jakub Michálek. 

*„Společná evropská cesta je v této nelehké situaci klíč k úspěchu. Problém raketového nárůstu cen energií je zásadní, řešíme ho operativně s premiérem, ministrem financí i ministrem průmyslu. Věřím, že se jim, respektive nám všem, podaří na evropské úrovni potřebné změny dojednat,“* uvedl i Ivan Bartoš, předseda Pirátů. 

*„Za prvé je nutné jednat s členskými státy EU, aby dočasně udržely provoz maxima jaderných elektráren. A zprovoznily ty, které nyní nefungují. Není možné spoléhat na dovoz energií z jiných evropských zemí, které budou mít pravděpodobně také nedostatek. Vláda musí jednat s kancléřem Německa Olafem Scholzem, aby dočasně odstoupil od plánu vypínání jaderných elektráren. Stejně tak nabídnout i se Švédskem či Belgii pomoc Franouzům v opravě jejich jaderných reaktorů, neboť polovina z nich kvůli odstávkám nyní nevyrábí,“* nastínil první krok Michálek. 

Druhým opatřením je vydat speciální emisní povolenky pro roky 2022 a 2023 s tím, že nebudou moci být přeprodávány. *„Pokud dojde dočasně k dalšímu vydávání povolenek, jejich cena poklesne, bude odpovídat té tržní a omezí se prostor pro umělé šponování cen spekulanty. Cílem je také získat prostředky na budování obnovitelných zdrojů, které zajistí naši větší energetickou soběstačnost, dodávky energií za přijatelné ceny i lepší ochranu zdraví přírody a lidí,“* doplnil Michálek.

Klíčové se je se rovněž zaměřit na posílení kapacit evropské energetiky, aby do budoucna bylo možné snadněji přesouvat elektřinu bez výpadků, tzv. blackoutů. Piráti chtějí zapojit i státy, které budou mít i jen dočasné přebytky energií například z obnovitelných zdrojů.

*„Vyhodnotit je potřeba i cestu, kterou se vydali Španělé a její použitelnost v celé Unii. Ve Španělsku vláda díky dotacím pro plynové elektrárny srazila cenu elektřiny na polovinu. Případně je nutné prověřit úpravu podmínek fungování burzy v extrémních situacích,“* popsal předseda poslaneckého klubu Pirátů s tím, že samozřejmostí musí být i úsporná energetická opatření ze strany státu a veřejného sektoru. 
