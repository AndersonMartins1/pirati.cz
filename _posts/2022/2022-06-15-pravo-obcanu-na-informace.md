---
date:         2022-06-15
category:     blog
tags:         transparence legislativa sněmovna 
layout:       post
title:        "Už žádné utajování platů a odměn vysokých státních úředníků. Piráti prosadili transparentnější přístup občanů na informace"
image:        /assets/img/articles/2022/jakub-michalek-eet-bioslozka.jpg
author:       
---

Praha, 15. června 2022 – Poslanecká sněmovna dnes v prvním čtení schválila významné zlepšení práva občanů na informace, o které se Piráti jako protikorupční liberální strana zasadili. Občané budou mít nově možnost ověřit si u všech veřejných funkcionářů, poradců a členů vedení státem vlastněných firem, jaké mají platy a odměny. Poskytovat informace bude muset nově také skupina ČEZ.

Občané budou mít nově možnost ověřit si u všech veřejných funkcionářů, poradců a členů vedení státem vlastněných firem, jaké mají platy a odměny. Namísto současných zdlouhavých soudních sporů se budou informace o osobách, na které se vztahuje zákon o střetu zájmů, poskytovat automaticky.

> *„Všichni si vybavujeme kauzy, kdy byly extrémní odměny za málo práce, nebo kdy je naopak důležitá práce podhodnocena. Proto prosazujeme princip řádného hospodáře. Řádný hospodář s penězi daňových poplatníků nakládá zodpovědně a občanům skládá účty,”* uvedl předseda poslaneckého klubu Pirátů Jakub Michálek.

Poskytovat informace bude muset nově i skupina ČEZ. Ta vzhledem k situaci na trhu s energiemi tento rok utržila rekordní zisky.

> *„Chceme zprůhlednit ČEZ a ukončit éru utajování platů vysokých úředníků. Do finančních toků, právních služeb a sponzoringu v ČEZ dosud nikdo neviděl, ačkoliv tam drží většinu stát a o firmě se často hovoří v souvislosti s politikou, aktuálně hlavně v souvislosti s drahými energiemi a mimořádnými zisky. Dosud ČEZ zveřejňuje pouze smlouvy v registru smluv. Do budoucna bude poskytovat už i další informace nad rámec běžného obchodního styku, které podnik nemohou poškodit vůči konkurenci,”* řekl Michálek s tím, že firma tak nebude ohrožena ve svém podnikání, ale současně se dostanou klíčové záležitosti jako sponzoring pod veřejnou kontrolu.  

> Součástí novely je také efektivnější vymahatelnost práva na informace při použití tzv. informačního příkazu: *„Skončí tak možnost úřadů přehazovat si žádost o informace jako horký brambor. Pokud bude chtít úřad informace utajit, musí všechny důvody uvést rovnou,”* dodal Michálek.

Zákon také zavádí ochranu informací o kritické infrastruktuře státu, více chrání rovnost účastníků soudního řízení a stanoví opatření proti zneužívání práva, které již dovodily soudy, ale s jasnými procesními pojistkami. O návrhu nyní bude jednat Ústavně právní výbor jako garanční výbor, a také Výbor pro veřejnou správu a regionální rozvoj. Lhůtu sněmovna zkrátila na 15 dnů.
