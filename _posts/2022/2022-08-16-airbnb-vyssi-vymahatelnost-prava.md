---
date:         2022-08-16
category:     blog
tags:         bydlení 
layout:       post
title:        "Zákon o online platformách pro ubytování se stavebního práva nedotkne, za to posílí vymahatelnost práva a pomůže sousedům"
image:        /assets/img/articles/2022/jakub-michalek01.jpg
author:       
---



Praha, 16. srpna 2022 – Konec obtěžování rezidentů a jasná, férová a vymahatelná pravidla pro sdílené ubytování. To má za cíl návrh zákona o online platformách v ubytování, který připravil předseda poslaneckého klubu Pirátů Jakub Michálek spolu s Ministerstvem pro místní rozvoj. Stále se jedná o pracovní verzí, která se vyvíjí na základě připomínek, které předkladatelé obdrželi po kulatém stolu v Poslanecké sněmovně. 

Připomínky k návrhu vznesly v otevřeném dopise též spolky Arnika - Centrum pro podporu občanů, z. s. a Snesitelné bydlení v centru Prahy, z. s. Hlavní obavou signatářů je, že by návrh mohl legalizovat ubytování v domech z hlediska stavebního práva. Tedy, že by byly legalizovány případy, kdy někdo porušuje stavební zákon a dělá si z bytového domu hotel, aniž by ho měl k tomuto účelu zkolaudovaný. Tyto obavy podle Michálka nejsou na místě. Návrh totiž do stavebního práva vůbec nezasahuje a právní úprava stavebního práva tak zůstává nedotčená. 

*„Obava z legalizace bytů pro ubytování, jak ji popisují autoři dopisu, není opodstatněná. Mohu jako právník potvrdit, že námi připravovaný zákon vůbec nemění stavební zákon. To mi potvrdili i dlouholetí legislativci na Ministerstvu pro místní rozvoj. Obava spolků vznikla patrně z nově zavedeného označení pro místa ubytování nabízená na platformách, která ale potřebujeme evidovat bez ohledu na to, zda jsou zkolaudována, aby měly úřady pořádek v datech a dokázaly povinnosti řádně kontrolovat,”* uvedl Michálek.

*„Nadále platí metodika Ministerstva pro místní rozvoj a ustanovení stavebního zákona, že byt má být užíván k účelu, k němuž byl zkolaudován. Se zástupci ministerstva jsme zástupce spolků pozvali na společné jednání, abychom si tyto části vyjasnili. Náš návrh naopak dává obcím i státu přehled o nabízeném ubytování a možnost kontroly plnění všech zákonných povinností na straně ubytovatelů. To obnáší např. kolaudaci dle stavebního zákona nebo oznámení provozovny dle živnostenského zákona,”* vysvětlil Jakub Michálek. 

*„Pravda je, že stavební úřady dosud na kontrolních prohlídkách nedostatečně kontrolovaly to, zda je stavba využívaná podle kolaudačních podmínek. A to i kvůli nejednotnému výkladu judikatury soudu. Jsem rád, že k tomu nyní ministerstvo vydalo metodiku, která výklad konečně sjednotí,”* doplnil Michálek. Metodika vznikla se zapojením veřejného ochránce práv a radní Hany Marvanové.

*„Praha, které se problém se sdíleným ubytováním nejvíce týká, je hlavně domovem pro více než milion lidí, není to Disneyland. Musíme skutečně chránit obyvatele, kterým v domě dělají turisté divoké opilecké večírky. Náš návrh ale pomůže také poctivým pronajímatelům, protože zavede konečně jasná a férová pravidla pro všechny. Je to první návrh, který přináší pro online služby nabízející ubytování a pro ochranu sousedů jasná a vymahatelná pravidla,”* uzavřel předseda poslaneckého klubu, který první návrhy na regulaci Airbnb a podobných služeb předložil již v roce 2018.

Návrh vznikl po konzultacích se zástupci koaličních stran, dotčenými obyvateli z Prahy 1, živnostenským odborem Prahy 1, komisí pro ubytování Rady hl. m. Prahy, dotčenými ministerstvy, s řadou dalších aktérů a také po zpracování hodnocení dopadu regulace vládním analytickým útvarem. 

* [Odpověď spolku Arnika](https://pirati.cz/assets/pdf/Odpoved-Snesitelne-bydleni-Arnika.pdf)
* [Návrh změny zákona](https://pirati.cz/assets/pdf/Představení návrhu změny zákona o službách v cestovním ruchu - přehled hlavních změn.pdf)
