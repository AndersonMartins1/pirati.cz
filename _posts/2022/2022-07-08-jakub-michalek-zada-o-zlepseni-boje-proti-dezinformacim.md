---
date:         2022-07-08
category:     blog
tags:         vláda celostátní dezinformace
layout:       post
title:        "Kremelská propaganda ohrožuje společnost, ale zmocněnci pro boj s dezinformacemi chybí tým i peníze. Jakub Michálek žádá premiéra o řešení "
image:        /assets/img/articles/2022/jakub-michalek-03-2022-2.jpg
author:       
---


Praha, 8. července 2022 - Předseda poslaneckého klubu Pirátů Jakub Michálek zaslal premiérovi Petru Fialovi interpelaci, ve které žádá o zlepšení boje proti dezinformacím. A to i skrz personální a finanční posílení týmu vládního zmocněnce pro dezinformace. Na jeho působení totiž nyní nejsou přímo vyčleněny žádné finanční prostředky a ani nemá žádné osoby v přímé řídící působnosti, jak uvedl Úřad vlády.


> „Dezinformace jsou nejen pro Českou republiku reálnou hrozbou. Mají za cíl naši společnost napadnout a oslabit nás. Z těchto důvodů se vláda rozhodla vytvořit post zmocněnce pro oblast médií a dezinformací, což byl zodpovědný krok. Když jsem ale interpeloval pana premiéra s dotazem na výsledky práce pana zmocněnce, jeho zázemí a tým či celkovou strategii, přišla mi alarmující odpověď. Na působení zmocněnce totiž nejsou přímo vyčleněny žádné finance a nemá ani žádné přímé podřízené,“ uvedl Jakub Michálek s tím, že to je potřeba změnit. Zmocněnec s velkou zodpovědností za koordinaci různých útvarů má zcela nedostatečné zázemí.

>„Premiéra jsem proto požádal o zlepšení stávající situace. Dlouhodobě víme o snaze Kremlu manipulovat skrze dezinformace s veřejným míněním, nalamovat důvěru občanů v demokracii a škodit. Tato činnost se po Putinově vpádu na Ukrajinu samozřejmě zestonásobila. Dezinformací využívají i mnozí další prospěcháři a manipulátoři, čemuž se musíme dokázat postavit. Nikdy to nebude fungovat, pokud nebudeme mít reálnou strategii a odborníky, kteří by se tomuto tématu naplno věnovali,“ doplnil Michálek.
