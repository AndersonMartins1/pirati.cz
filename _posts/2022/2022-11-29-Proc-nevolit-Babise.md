---
date:         2022-11-29
category:     blog
tags:         evropská-unie
layout:       post
title:        "Sedmnáct důvodů, proč nevolit Babiše. Piráti v čele s Peksou vysvětlují, proč si tohle Česko nezaslouží"
image:        /assets/img/articles/2022/peksa_vybor.jpg
author:       
---
Brusel, 29. listopadu 2022 – Českou republiku za necelé dva měsíce čekají prezidentské volby, které rozhodnou nejen o podobě vnitřní politiky ČR, ale i o způsobu její prezentace navenek. „Každý si zpětně věci idealizujeme a vytěsňujeme to špatné. Proto je důležité připomínat, jak se věci skutečně udály,“ komentuje europoslanec Mikuláš Peksa spuštění webu [http://protobabis.online](https://protobabis.online/) připomínající kauzy bývalého premiéra a nynějšího kandidáta na prezidenta Andreje Babiše

Blížící se termín prezidentských voleb přirozeně vyvolává otazníky nad kompetencemi a integritou jednotlivých kandidátů. U expremiéra Andreje Babiše coby očekávaného vítěze prvního kola volby však tento fakt platí dvojnásob. Ačkoli u ‚občanských‘ kandidátů typu Danuše Nerudové či Petra Pavla můžeme jenom odhadovat, jak by se ve funkci asi chovali, u jiných kandidátů už vcelku jasnou představu máme. S tímto názorem souzní i europoslanec Mikuláš Peksa, který se proto rozhodl spustit web zaměřený právě na „frontrunnera“ prvního kola.

> „To, jak jste se na minulých postech chovali a jaké máte ve svých zaměstnáních výsledky, je vcelku jasným signálem pro to, jak budete fungovat i v těch dalších,“ vysvětluje Mikuláš Peksa důvody, proč se zaměřuje právě na Babiše. „Pokud mám na výběr mezi někým, jehož minulost je silně kontroverzní a jehož práce byla v předchozích letech značně neuspokojivá, proč bych si nezvolil jiného kandidáta, který takovými nedostatky netrpí?“ uvažuje český europoslanec.

Ať už jde o neschopnost zamezit ztrátám na životech během pandemie, udržet státní dluh na uzdě nebo neochota řešit svůj střet zájmů a koncentraci mediální moci, podle Peksy by si Česko zasloužilo kandidáta, který není zatížený velkými kontroverzemi, a který tak může promlouvat ke všem občanům bez rozdílu. „Problém je ten, že jako lidé máme obrovskou schopnost vytěsňovat negativa a soustředit se na to pozitivní. V některých situacích může být taková amnézie velmi užitečná, u prezidentské volby to ale bohužel neplatí,“ míní Peksa.

> Právě takové „amnézii“ má zamezit právě europoslancův web připomínající sedmnáct velkých kontroverzí spjatých s někdejším premiérem. „Udržet v hlavě a rozvážit všechny kauzy Andreje Babiše je nad síly i pro zasvěcené, natož pro běžné občany. Myslím si ale, že občané by měli mít možnost se informovaně a poučeně rozhodnout o tom, kdo je bude dalších pět let zastupovat. Proto do toho koneckonců jdeme,“ uzavírá europoslanec.
