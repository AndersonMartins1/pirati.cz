---
date:         2022-09-14
category:     blog
tags:         autorské-právo legislativa
layout:       post
title:        "Piráti prosadili zlepšení autorského práva. Ruší nadbytečné povinnosti a chrání uživatele internetu"
image:        /assets/img/articles/2022/michalek-chrast-kocmanova.jpg
author:       
---




Praha, 14. září 2022 – Klíčový výbor Poslanecké sněmovny dnes schválil čtyři pozměňovací návrhy Pirátů, které ruší nadbytečné povinnosti a chrání uživatele internetu. Poslankyně Klára Kocmanová předložila tři pozměňovací návrhy k novele autorského zákona, všechny tři výbor doporučil. Předseda poslaneckého klubu Pirátů Jakub Michálek pak dva další, které řeší dlouholeté nešvary a nepřesnosti autorského práva. Jeden z nich byl výborem doporučen, o dalším se definitivně rozhodne na plénu Sněmovny na schůzi od 26. září. Očekává se, že Parlament koaliční většinou tyto návrhy schválí. 

Pozměňovací návrhy Kláry Kocmanové míří k úpravě novely autorského zákona, která transponuje do českého prostředí směrnici EU o autorském právu na jednotném digitálním trhu: *„Pro Piráty je otázka svobody internetu a svobodné kultury zásadním tématem. Předložené návrhy se týkají práva vydavatelů, automatických filtrů a ochrany uživatelů před nadměrným blokováním. Zásadním způsobem zvyšují i ochranu běžných uživatelů před zásahy do svobody projevu a jejich soukromí. Podařilo se nám změnit pojetí možnosti zřídit nového kolektivního správce, kdy jsme tuto možnost účastnit se v rámci fungování kolektivního správce ponechali jako dobrovolnou, nikoliv automatickou a povinnou, jak zněl původní návrh,“* popsala Kocmanová.

*„Je to výrazný úspěch Pirátské strany. Konečně rušíme absurdní povinnost, že autor musí hlásit, že bude hrát svoji vlastní hudbu Ochrannému svazu autorskému. Nebudou muset hlásit ani pokud hrají staré skladby, u kterých už uplynula doba trvání monopolu. Druhý, a ještě důležitější návrh, je zatím nerozhodnutý. Ten znamená, že podnikatel s malým provozem, jako je železářství, ušetří za zbytečné poplatky, když má prodavač v práci rádio. Řešili jsme desítky případů, kde OSA vybírá od podnikatelů poplatky, které jí nenáleží. Do těchto obchodů rozhodně nejdete poslouchat rádio, ale třeba koupit si šroubky. Pokud to Sněmovna dle koaličních dohod nakonec schválí, je to konec otravování a popotahování ze strany kolektivního správce,“* okomentoval Michálek pozměňovací návrhy, které předkládá Sněmovně.

*„Původní návrh implementace evropské směrnice, navržený Babišovou vládou, by vedl ke zhoršení podnikatelského prostředí, svobody a bezpečnosti na internetu i dostupnosti služeb pro běžné uživatele. Proto jsem rád, že se podařilo vyjednat koaliční kompromis, který je v souladu s programovým prohlášením vlády a přináší větší ochranu uživatelů i autorů,“* dodal k předkládaným návrhům Ondřej Chrást, náměstek ministra kultury, který se za Piráty výrazně podílel na vyjednání koaličního kompromisu předkládaných návrhů.

*„Piráti od svého vzniku aktivně hájí svobodu na internetu a stejný cíl mají naše návrhy. Nadměrné blokování obsahu na internetu, tzv. overblocking, je jedním z největších rizik, které copyright směrnice přináší. Autorský zákon tak musí obsahovat jasné a dostatečné záruky pro ochranu svobodného internetu. Je třeba zdůraznit, že pirátské úpravy nejsou v rozporu se samotnou směrnicí nebo jejím účelem. Chceme však rizika spojená se směrnicí minimalizovat a chránit běžné uživatele,“* doplnil Ondřej Vykoukal, právník, který se jako odborník Pirátů na autorské právo výrazně podílel na přípravě finálních návrhů.
