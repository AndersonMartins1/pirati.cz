---
date:         2022-06-27
category:     blog
tags:         energetika korupce
layout:       post
title:        "Pirátům vadí, že ministr Stanjura odmítl do dozorčí rady ČEZ protikorupční experty "
image:        /assets/img/articles/2022/jakub-michalek01.jpg
author:       
---


Praha, 27. června 2022 - Piráti trvají na tom, aby v dozorčí radě ČEZu usedl aspoň jeden protikorupční expert, který bude dohlížet na řádné hospodaření. Nesouhlasí tak s rozhodnutím ministra financí Zbyňka Stanjury, který vetoval již druhého člověka, který měl podle koaliční dohody zastupovat Piráty v dozorčí radě ČEZu. Po auditorovi Lukáši Wagenknechtovi zablokoval ministr Stanjura i protikorupčního experta Janusze Konieczného. Do ČEZu chce dosadit jen nominanty ODS a KDU-ČSL, ostatní místa nechat volná či je obsadit kooptací. Piráti ke složení dozorčí rady požadují koaliční jednání. 

> *„Koaliční dohoda byla, že má každá koaliční strana zástupce v ČEZu. A dohoda se má dodržovat. Oba naši protikorupční experti byli vetováni, přitom by byli pro řádné hospodaření a zprůhlednění ČEZu velkým přínosem, protože teď tam žádný protikorupční expert není. Zejména by byli přínosem pro občany. Je od pana ministra financí Stanjury a pana premiéra Fialy neseriózní, že nám tento krok řekli jeden pracovní den před valnou hromadou, když už s tím nejde nic dělat a nelze předložit jinou nominaci,“* řekl předseda klubu Pirátů Jakub Michálek.

> *„Hospodaření ČEZu se konečně musí dostat pod odbornou kontrolu. ČEZ nemůže fungovat jako stát ve státě. Chceme opravdovou transparentnost a jasná pravidla. Věřím, že nikdo z nás nechce, aby se opakovaly kauzy z minulosti, kdy byl ČEZ podezírán z klientelismu nebo podivného hospodaření. Obzvláště proto, že má ČEZ i s ohledem na dnešní energetickou krizi pro naši zemi zcela zásadní postavení. V dozorčí řadě tak musí usednout poctiví důvěryhodní lidé, ideálně se zkušeností z boje proti korupci, a právě takové jsme za Piráty nominovali, jak se může veřejnost snadno přesvědčit,“* uvedl místopředseda vlády a předseda Pirátů Ivan Bartoš s tím, že nerozumí odmítavé reakci a věří, že pan ministr Stanjura v zájmu občanů vše ještě přehodnotí. *„Pokud ne, musíme vyvolat dohodovací jednání koalice. Budeme za Piráty trvat na tom, aby v dozorčí radě usedli lidé, kteří dohlédnou po odborné stránce na řádné hospodaření tohoto energetického gigantu, kterým ČEZ je, aby zisky nekončily v kapsách pochybných podnikatelů s kontakty, ale byly odvedeny do státního rozpočtu, ze kterého se platí pomoc domácnostem se zdražováním,“* popsal Ivan Bartoš.

> *„Nechceme, aby se opakovala Toskánská aféra, neúspěšné nákupy elektráren na Balkáně, posílání stovek milionů na účty lobbistů v Albánii a aby peníze z drahých energií končily někde v černé díře, když z nich teď máme platit pomoc občanům. Ve výběrovém řízení jsme nejprve vybrali Lukáše Wagenknechta. Ten má obrovské zkušenosti v auditu a finančním řízení, rozkryl miliardovou kauzu ROP Severozápad a v dozorčí radě ČEZu už seděl. Když byl odmítnut ministrem Stanjurou s odůvodněním, že je aktivním politikem, ustoupili jsme. Navrhli jsme protikorupčního analytika Janusze Konieczného, který má obrovský přehled a zkušenosti v detekci problémového hospodaření. Právě takoví lidé jsou do dozorčí rady ČEZu nutně potřeba, abychom z něj udělali důvěryhodný a řádně hospodařící podnik, jak jsme voličům slíbili. Pokud nebudou nominanti podle koaliční dohody řádně zvoleni valnou hromadou, budeme chtít, aby je dozorčí radě neprodleně kooptovala. Tohle blokování protikorupčních expertů ale nevysílá dobrý signál. Je škoda, že bylo odmítnutí načasováno zrovna na dobu, kdy potřebujeme být jednotní během předsednictví Evropské unie a my místo toho trávit čas a energii jednáním o porušení koaliční dohody,”* doplnil Michálek.

**Profil Janusze Konieczného**

Janusz Konieczny deset let řeší řadu závažných kauz nejen v oblasti energetiky. Dokonce se na něj obrací kriminalisté s žádostmi o odbornou pomoc, např. v kauzách solárních podvodů. V minulém roce odhalil podezřelé převádění majetku v kauze Bohemia Energy, aktuálně podrobně analyzuje a předává kriminalistům případy týkající se činnosti ruských oligarchů v ČR v souvislosti s děním na Ukrajině a mnohé další. V dozorčí radě ČEZu se měl Konieczny věnoval strategickým úkolům týkajícími se ČEZu, a to zejména v oblasti přeměny výrobního portfolia energie na nízkoemisní zdroje. Zaměřil by se také na jadernou energetiku a obnovitelné zdroje energie a podrobně by se zabýval i případnou reorganizací ČEZu. Janusz Konieczny je prvním nominantem, kde ministr stáhl jeho nominaci, protože v jeho případě výbor pro nominace nehlasoval jednoznačně. Výbor byl obsazen politiky v minulém volebním období. 
