---
date:         2022-08-22
category:     blog
tags:         místní-rozvoj
layout:       post
title:        "Bartoš: Českému Švýcarsku pomůžeme národními i evropskými dotacemi a podnikatelům intenzivní marketingovou propagací této úžasné lokality"
image:        /assets/img/articles/2022/bartos-hrensko.jpg
author:       
---


Místopředseda vlády pro digitalizaci a ministr pro místní rozvoj Ivan Bartoš navštívil České Švýcarsko, které zasáhl největší požár v dějinách České republiky. Ujistil, že Ministerstvo pro místní rozvoj je připravené maximálně pomoci tam, kde může. Ať už chystaným programem na obnovu obecního a krajského majetku po živelních pohromách, nebo případnou revizí národních programů v oblasti podpory venkova a cestovního ruchu. Významnou pomoc poskytne Integrovaný regionální operační program (IROP) nebo agentura CzechTourism.

*„Turistickému ruchu nejvíce pomůže, když do Českého Švýcarska lidé nepřestanou jezdit. Postupně, jak se bude zasažená oblast otvírat, bude zajímavé sledovat, jak se les obnovuje. Ministerstvo pro místní rozvoj nabízí prostřednictvím IROP 2021-2027 možnosti podpory Hřensku zejména v oblasti Integrovaného záchranného systému a cestovního ruchu. Výzvy IROP pro IZS vyhlásíme v srpnu tohoto roku pro záchranky a v září pro Hasičský záchranný sbor ČR a pro Policii ČR. Hřenska se budou týkat výzvy IROP pro tzv. méně rozvinuté regiony, protože Hřensko spadá do Ústeckého kraje. Pro složky IZS máme celorepublikově připravenou částku 9,3 miliardy korun. Další možností je podpora jednotek sboru dobrovolných hasičů a zakoupení nové zásahové techniky v řádu milionů korun. To chceme realizovat prostřednictvím Komunitně vedeného místního rozvoje (CLLD),“* vyjmenovává druhy pomoci místopředseda vlády pro digitalizaci a ministr pro místní rozvoj Ivan Bartoš. Podpora má mířit i na modernizaci stanic, služeben, výjezdových základen nebo vzdělávacích středisek IZS.

Během několika týdnů MMR vyhlásí program Obnova obecního a krajského majetku po živelních pohromách, kam spadá i obnova infrastruktury a je tam připraveno minimálně 30 milionů korun. Na přelomu roku budou vyhlášeny i tradiční výzvy na cestovní ruch a program rozvoje venkova, kde se zvažuje případná specifická bonifikace nebo dílčí alokace pro postižené území.

Z IROPu bude podpořen i cestovní ruch, konkrétně doprovodná infrastruktura, naučné stezky, a to včetně investic v národních parcích. Výzvy pro individuální projekty nebo prostřednictvím CLLD budou vyhlášeny v prvním čtvrtletí roku 2023. CzechTourism pomůže s marketingovou propagací této lokality.

*„Věříme, že ve spolupráci s Ústeckým krajem a ostatními resorty budou turisté toto území opět hojně vyhledávat a do tohoto krásného výběžku Česka, který je v nelehké situaci, se tak vrátí ruch a živost. Dlužíme mu to,“* uzavřel návštěvu Ivan Bartoš.
