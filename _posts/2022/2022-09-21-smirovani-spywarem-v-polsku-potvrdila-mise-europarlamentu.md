---
date:         2022-09-21
category:     blog
tags:         lidská-práva cenzura evropská-unie
layout:       post
title:        "Opoziční politici, novináři, státní zástupci, byznysmeni byli šmírováni spywarem, který pořídila polská vláda, potvrdila mise Evropského parlamentu"
image:        /assets/img/articles/2021/marcel-kolaja04.jpg
author:       
---



Varšava, 21. září 2022 – V hlavním Polském městě probíhala od pondělí do dnešního poledne mise Evropského parlamentu, která se uskutečnila kvůli vyšetřování skandálu využití šmírovacího softwaru Pegasus, který pořídila polská vláda (Právo a spravedlnost). Vyšetřovací výbor PEGA, který vznikl letos v březnu, jehož součástí je i pirátský kvestor Evropského parlamentu a europoslanec Marcel Kolaja, stále nevidí, že by polská vláda činila patřičné kroky a vyvodila jasné závěry vzhledem k využití tohoto softwaru, který byl vládou pořízen nelegální formou a za peníze fondu pro ochranu obětí v přepočtu v celkové výši 125 milionů korun.

*„Důvodů pro misi bylo rovnou několik. Ze slyšení z posledních dnů je jasné, že polská vláda pořídila spyware Pegasus nelegálně. Jelikož polská vláda celý skandál zametá pod koberec a odmítá spolupracovat, neznáme ani celkový počet obětí, infikovaných zařízení a dokonce ani nevíme,“* dodává Kolaja po třídenní misi, kterou absolvoval.

Podle slyšení byl software Pegasus použit minimálně u 60 osob, ale celkové číslo není a nejspíše nikdy nebude známé. Případné důkazy získané z infikovaných zařízení mohly být zmanipulovány, a proto nemohou být použity u soudu. Samotný software umožňuje smazat stopy o jeho použití. Dodnes nebylo věrohodně zdůvodněno, k jakému účelu byl nákup proveden. Dle vyšetřování bylo šmírování prováděno na obětech i během jejich nejintimnějších chvil, tedy například v ložnici nebo na toaletě.

*„Chybí konkrétní kroky, jak budou polské úřady problém nadále řešit. Musíme vyvinout tlak na Evropskou komisi a ta musí jednat. Důležité je též konat na půdě Rady Evropské unie, které do konce roku, jako Česká republika, předsedáme. Osobně se bojím i o nezávislost voleb v Polsku, které proběhnou v následujícím roce,“* doplnil Kolaja k dalším krokům ve vyšetřování skandálu.

Členské země se v mnoha případech nevyjádřily k žádosti o informace od výboru PEGA, zda v minulosti nakoupily a využívaly, případně stále využívají, software Pegasus nebo jemu podobné spyware. Vyšetřování se odmítla účastnit jak polská vláda, tak vládní poslanci a senátoři.

Pegasus je software vyvinutý izraelskou kyberneticko-špionážní společností NSO Group. V posledních několika letech si ho zakoupily některé evropské vlády. Nyní politici vládních stran čelí podezření, že jej používali pro šmírování opozičních politiků a novinářů. Software lze s využitím bezpečnostních děr skrytě nainstalovat do mobilních zařízení, v případě Pegasus se jednalo o iOS a Android. Tento software je schopen číst textové zprávy, nahrávat hovory, ale i shromažďovat hesla, zařízení ovládat, sledovat polohu nebo zapnout kameru. Vyšetřování probíhá už od roku 2021, stále ale není vyloučeno využívání spyware nejen v evropských zemích, včetně České republiky. Skandál se kromě Polska vyšetřuje ještě ve Španělsku a Řecku.
