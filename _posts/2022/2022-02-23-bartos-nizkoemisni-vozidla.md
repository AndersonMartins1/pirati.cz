---
date:         2022-02-23
category:     blog
tags:         místní-rozvoj doprava legislativa
layout:       post
title:        "Bartoš: Chceme, aby v ČR vzrostly počty moderních nízkoemisních vozidel ve veřejné službě a dopravě"
image:        /assets/img/articles/2022/ivan-bartos00.jpg
author:       
---

Praha, 23. února 2022 - Vláda dnes schválila zákon o podpoře nízkoemisních vozidel prostřednictvím zadávání veřejných zakázek a veřejných služeb v přepravě cestujících. Počet nízkoemisních vozidel, která budou jezdit po silnicích v ČR, by se tak měl průběžně zvyšovat.

> *„Zákonem zavádíme povinnost pro zadavatele veřejných zakázek a objednatele veřejných služeb v dopravě, která podpoří tzv. čistou mobilitu. Jedná se o dodržování určitých minimálních podílů nízkoemisních vozidel v dopravě, které jsou šetrnější k životnímu prostředí,“* uvedl ministr pro místní rozvoj Ivan Bartoš.

Tento požadavek vychází z evropské právní úpravy, která podporuje čistou mobilitu, a to s důrazem na elektrický pohon. Plnění stanovených podílů nízkoemisních vozidel mezi nově pořizovanými bude sledováno ve dvou časových obdobích. První fáze začne účinností zákona a skončí v prosinci roku 2025. Následující fáze bude trvat do konce roku 2030. V té první je poměr nastaven ve výši 29,7 % u osobních a lehkých užitkových vozidel, 41 % u autobusů a 9 % u nákladních vozidel. Pro následující období jsou požadované minimální podíly nízkoemisních vozidel dále mírně navýšeny.
