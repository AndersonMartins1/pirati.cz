---
date:         2022-03-03
category:     blog
tags:         sněmovna dotace kauzy 
layout:       post
title:        "Andrej Babiš se nemůže schovávat za imunitu, kauzu Čapí hnízdo je třeba konečně dořešit. Piráti podpořili vydání expremiéra ke stíhání
"
image:        /assets/img/articles/2022/jakub-michalek00.jpg
author:       
---

Praha, 3. března 2022 - Poslanci na dnešní schůzi Sněmovny projednali vydání poslance Andreje Babiše orgánům činným v trestním řízení. A to v souvislosti s dotační kauzou Čapí hnízdo a podezřením z poškození finančních zájmů Evropské unie. Vydání bývalého premiéra k trestnímu stíhání poslancům v lednu doporučil mandátový a imunitní výbor. Pirátští poslanci deklarovali již po volbách, že pro vydání Andreje Babiše znovu zvednou ruku, stejně jako v minulém volebním období.

> *„Poslanci by se v takovýchto velkých kauzách neměli zbaběle skrývat za imunitu. Vydání nám už několikrát doporučil výbor, opět jsme tedy zvedli ruku pro a dále ať dělají svou práci orgány činné v trestním řízení. Podporujeme nezávislé vyšetřování politiků a nemáme nejmenší důvod bránit jejich vydání, když zde nejsou žádné důvody, ve kterých má imunita smysl. Koneckonců, pan Babiš sám opakovaně říkal, že chce být vydán. Ať se tedy celá věc konečně finálně rozhodne před nezávislým soudem,”* uvedl předseda poslaneckého klubu Pirátů Jakub Michálek.

> *„Náš poslanecký klub jednohlasně podpořil vydání bývalého premiéra k trestnímu stíhání v kauze Čapí hnízdo. Kauza se táhne už řadu let, vrhá špatné světlo na celou zemi a lidé si zaslouží, aby se konečně uzavřela a bylo jednou provždy jasno. Andrej Babiš by se měl k celé situaci postavit čelem a nechat případ rozhodnout nestrannými orgány,“* sdělila poslankyně Klára Kocmanová.


Poslanecká sněmovna bývalého premiéra ke stíhání v minulosti vydala už dvakrát, krok podpořili i Piráti. Celá kauza Čapí hnízdo se řeší už třetí volební období.

