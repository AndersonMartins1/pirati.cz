---
date:         2022-10-25
category:     blog
tags:         evropska-unie
layout:       post
title:        "“Ázerbájdžánský prezident Alijev je jako Putin, ale bereme od něj plyn” kritizuje Pirátka Gregorová"
image:        /assets/img/articles/2022/GSL9 (1).jpg
author:       
---
Brusel, 25. října 2022 – Výbor Evropského parlamentu dnes projednával v tomto období svou první zprávu ke vztahům EU s Ázerbájdžánem. Pirátka Gregorová, která je stínovou zpravodajkou zprávy, hovořila v úvodním projednávání o třech kritických bodech vzájemných vztahů: o porušení příměří s Arménií, o nulovém pokroku v oblasti právního státu a lidských práv, ale také o kontroverzním memorandu Ursuly von der Leyen, které navýšilo dodávky ázerbájdžánského plynu do EU.

> Pirátská europoslankyně Markéta Gregorová v rozpravě odsoudila nedávné porušení příměří mezi Ázerbájdžánem a Arménií, ale vyjádřila i určité naděje, které do konfliktu vneslo jednání na summitu v předsednické České republice: “Ázerbájdžán musí respektovat arménskou územní celistvost. Pro prolévání krve a opakované násilí neexistuje žádná omluva. Přesto jsem ráda, že Arménie a Ázerbájdžán potvrdily svůj závazek na Pražském summitu 2022, že se pokusí dojít smíru a vzájemně uznat územní celistvost a suverenitu.” 

Druhým zásadním tématem je ázerbájdžánský plyn, a v tom se Gregorová vymezila vůči memorandu, s jehož pomocí šéfka Evropské komise navýšila jeho dodávky do EU. Gregorová připomněla europoslancům rizika, která s sebou nese neopatrné prohlubování vztahů s diktátory, a také největší dlouhodobé překážky hlubší spolupráce EU s Ázerbájdžánem: “Neměli bychom si nic nalhávat: prezident Alijev se zas tak moc neliší od Putina. Jakékoli prohlubování našich vztahů by mělo být podmíněno skutečnými politickými změnami - a ty zatím bohužel nevidíme,” nechala se slyšet pirátská europoslankyně.

> Na závěr svého projevu Gregorová varovala, aby se fatální prohřešky Ázerbájdžánu neodbývali v aktuálním reportu jednou větou: “V Ázerbájdžánu nedošlo k žádnému pokroku v respektování individuálních práv a svobod občanů, včetně omezování internetu, kriminalizace urážky na cti a pomluvy a policejní brutality namířené proti odlišné sexuální orientaci. Nedošlo k žádnému pokroku v zastavení represí,  vražd a utlačování politické opozice, aktivistů, organizací občanské společnosti, bloggerů či novinářů. Nedošlo k žádnému pokroku v oblasti právního státu, nezávislosti a nestrannosti soudů, neskončilo svévolné zabíjení, mučení, znásilňování ani nelidského zacházení ze strany příslušníků bezpečnostních sil.”

Zprávu Evropského parlamentu bude Pirátka v následujících týdnech vyjednávat a po schválení výborem se dostane i na plénum, kde by se jednalo o první zprávu o vztazích EU s Ázerbájdžánem po čtyřech letech.

Video ze slyšení: **[https://www.youtube.com/watch?v=hkSrwwtmWVc](https://www.youtube.com/watch?v=hkSrwwtmWVc)**
