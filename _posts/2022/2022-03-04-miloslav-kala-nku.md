---
date:         2022-03-04
category:     blog
tags:         vláda   
layout:       post
title:        "Vládní koalice podpoří Miloslava Kalu do vedení Nejvyššího kontrolního úřadu"
image:        /assets/img/articles/2022/jakub-michalek-nku.jpg
author:       
---

Praha, 4. března 2022 - Strany vládní koalice se shodly na společné nominaci Miloslava Kaly na prezidenta Nejvyššího kontrolního úřadu. Kala řídil Nejvyšší kontrolní úřad posledních devět let, jeho mandát končí k 22. březnu 2022. 

> *„Miloslav Kala je pro nás zárukou kontinuity ve vedení Nejvyššího kontrolního úřadu. Její zachování je žádoucí už s ohledem na to, že úřad aktuálně předsedá Evropské organizaci nejvyšších kontrolních institucí,“* uvedl předseda poslaneckého klubu ODS Marek Benda.

> *„Miloslav Kala převzal Nejvyšší kontrolní úřad v době, kdy měl pošramocenou pověst a nízkou důvěru veřejnosti. Během svého působení se zasazoval o to, aby se situace zlepšila a úřad se stal nezávislou institucí, která skutečně pomáhá v úsilí proti neefektivnímu využití veřejných prostředků. Jsem rád, že bude moci na svou dosavadní práci navázat,“* popsal i předseda poslaneckého klubu Pirátů Jakub Michálek. 

> *„Mým cílem je pokračovat v započaté práci, aby NKÚ fungovalo jako nestranná férová instituce. Chci, abychom přistupovali k veřejné správě jako partneři. A přicházeli se smysluplnými návrhy vedoucími ke zlepšení výsledků, hospodárnosti a transparentnosti, což napomůže zlepšení práce úřadu a služeb pro občany,“* popsal Miloslav Kala, který se mimo jiné v minulosti zasadil o schválení novely zákona o NKÚ, která kontrolorům umožnila zařadit do své činnosti audit výkonnosti. Stejně tak novely jednacího řádu vlády, jež zvýšila tlak na přijímání nápravných opatření k nálezům popsaným v kontrolních závěrech.

NKÚ pod Kalovým vedením rovněž uspěl se svou kandidaturou na předsednictví EUROSAI (organizace sdružující nejvyšší kontrolní instituce 52 zemí Evropy) a bude stát v čele této organizace do roku 2024. 

Prezidenta NKÚ na návrh Poslanecké sněmovny jmenuje prezident republiky. 
