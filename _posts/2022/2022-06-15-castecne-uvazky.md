---
date:         2022-06-15
category:     blog
tags:         práce-a-sociální-věci sněmovna
layout:       post
title:        "Uzavírat zkrácené úvazky a čerpat příspěvky na bydlení bude díky Pirátům jednodušší"
image:        /assets/img/articles/2022/olga-04-2022.jpg
author:       
---

Praha, 15. června 2022 – Pirátské místopředsedkyni Poslanecké sněmovny Olze Richterové se dnes, spolu s dalšími, podařilo v 1. čtení prosadit zjednodušení čerpání příspěvku na bydlení a opatření pro dostupnější možnost zkrácených úvazků. Zkrácené úvazky se mohou dotýkat stovek tisíc lidí, zejména rodičů malých dětí či lidí ve vyšším věku, i dobrovolně pracujících seniorů. Piráti usilují také o vyšší podporu pro předškolní zařízení, která má užívání zkrácených úvazků usnadnit.

Po zkrácených úvazcích roste poptávka. Podle poslankyně Richterové, která se na oblast pomoci sociálně znevýhodněným skupinám specializuje, je však nutné přijmout celý komplex opatření, který zjednoduší pozici rodičů vracejících se na pracovní trh.

> *„Návrh zjednodušení uzavírání zkrácených úvazků se opírá o zavedení slevy na pojistné pro firmy zaměstnávající na částečný úvazek rodiče malých dětí, seniory či osoby v předdůchodovém věku. Vedle toho ale s Piráty též prosazujeme masivní podporu školek, miniškolek, dětských skupin a péče pro děti obecně. Ta musí jít logicky ruku v ruce s možností zkrácených úvazků,“* komentovala postoje Pirátů Olga Richterová a dodala, že pomůže i dalším lidem ve specifických profesích: „Například u tvůrčích profesí nelze dobrý výsledek „vysedět”, a tak i pro zaměstnavatele je přínosnější nechat tyto lidi pracovat v době, kdy jim to vyhovuje nejlépe. Navíc ohlasy od zaměstnavatelů nám potvrzují, že zavedení flexibilních úvazků u většiny lidí vede k vyšší efektivitě práce.“

Richterová se také zasadila o zjednodušení vyplácení příspěvků na bydlení a dalších dávek, které v současnosti využívá jen minimum lidí z těch, kteří na ně mají nárok. Od července tohoto roku proto nebude nutné žádat každoročně, příspěvek bude poskytovaný na dobu neurčitou. Náklady na bydlení a příjmy domácností se nebudou dokládat čtvrtletně, ale pouze pololetně. Očekává se i další zjednodušení.

Piráti ve spolupráci s ministrem práce a sociálních věcí Marianem Jurečkou připravili jednodušší žádost o příspěvek na bydlení. Podle dostupných dat čerpá příspěvek méně než třetina lidí, kteří na něj mají nárok. Jedním z důvodů je komplikovaný a zastaralý systém papírování, který vláda hnutí ANO za posledních 8 let nezměnila. Zbytečně zatěžuje jak žadatele, tak úředníky. 

> *„Žádost je složitá jak hlavolam, lidé nemají dostatek informací a minulé vlády s tím nic nedělaly. Díky naší úpravě na podporu dosáhne víc lidí. Od července tohoto roku nebude nutné žádat každoročně, příspěvek bude poskytovaný na dobu neurčitou. Náklady na bydlení a příjmy domácností se nebudou dokládat čtvrtletně, ale pouze pololetně. Pracujeme i na tom, aby celý proces mohl běžet online bez nutnosti návštěvy Úřadu práce, ačkoliv i tato možnost zůstane. Doklady bude možné snadno nahrát elektronicky, třeba vyfocené na mobilní telefon, bez nutnosti stání dlouhých front na úřadě s originálem. Je nesmyslné vyplňovat 14 papírů o údajích, které už stát v databázích má,“* vysvětlila Richterová.

