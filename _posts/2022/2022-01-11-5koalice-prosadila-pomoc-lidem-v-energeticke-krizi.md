---
date:         2022-01-11
category:     blog
tags:         energetika práce-a-sociální-věci
layout:       post
title:        "Pětikoalice prosadila ve Sněmovně pomoc lidem zasaženým energetickou krizí, korespondenční volbu i zrychlení a usnadnění stavebního řízení"
image:        /assets/img/articles/2022/jakub-michalek00.jpg
author:       
---


Praha, 11. ledna 2022 – Na společné tiskové konferenci poslanců vládních stran dnes vystoupil předseda klubu Pirátů Jakub Michálek. Před začátkem schůze Poslanecké sněmovny se vyjádřil k úpravám stavebního zákona a také k opatřením na podporu lidí zasažených zvýšením cen energií. Projednávat by se dnes mohl rovněž senátní návrh, podle kterého by poslance a prezidenta mohli Češi žijící v zahraničí volit korespondenční formou. Tento záměr je nejen součástí programového prohlášení vlády, ale i dlouhodobou prioritou Pirátů, kteří korespondenční volbu několikrát navrhovali v minulém volebním období.

> Sněmovna v podvečer projednala okamžitou pomoc pro lidi zasažené energetickou krizí. Michálek se již dříve vyjádřil, že je třeba diskutovat také dlouhodobá řešení: „V rámci programového prohlášení jsme se zavázali, že prostředky Modernizačního fondu a z výnosů emisních povolenek využijeme nejen k modernizaci energetiky, teplárenství, průmyslu, ale i k podpoře občanů a malých či středních podnikatelů. Způsob kompenzace dopadu energetické krize bude teprve prodiskutován, Piráti budou prosazovat uhlíkový bonus na energie, tedy aby občané pocítili slevu na svých účtech ve výši několika stovek měsíčně. Situaci ohledně kompenzací rodinám postiženým energetickou krizí budeme řešit s Ministerstvem průmyslu a obchodu a gesčními resorty.“

> Úprava zpackaného stavebního zákona patří mezi jednu ze zásadních priorit vlády, jeho přepracování se proto objevilo i v programovém prohlášení vlády. „Novelu stavebního zákona takzvaně na sílu protlačila předchozí vláda. Není podle nás možné, aby o území, životě občanů a o tom, kde se má stavět, rozhodovaly vzdálené úřady v krajských městech. Proto navrhujeme odklad účinnost stavebního zákona, který nám dá prostor, abychom jej upravili a zajistili konečně funkční stavební řízení, které bude rychlé a digitální. Bydlení je zásadní věc pro každého člověka jakéhokoliv věku, proto jde o zásadní prioritu naší vlády,“ popsal Jakub Michálek.

> Na pořad schůze by se mohla dostat i korespondenční volba pro Čechy žijící v zahraničí. „Naše čtyřleté úsilí při prosazování tohoto návrhu, který výrazně usnadní volby lidem žijícím v zahraničí a zvedne volební účast, se konečně vyplácí. Přitom už v červnu 2018 náš tehdejší místopředseda Sněmovny Vojtěch Pikal zavedení korespondenční volby navrhoval. Návrh byl tehdy bývalými vládními poslanci shozen ze stolu, stejně jako všechny pozdější návrhy, které jsme jako Piráti v souvislosti s korespondenční volbou předložili. Teď máme šanci udělat první krok ke splnění jednoho ze slibů z našeho volebního i vládního programu a korespondenční volbu v prvním sněmovním čtení schválit,“ doplnil předseda poslaneckého klubu Pirátů. 

 
