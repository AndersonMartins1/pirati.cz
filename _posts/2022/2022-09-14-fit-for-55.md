---
date:         2022-09-14
category:     blog
tags:         evropská-unie energie
layout:       post
title:        "Prošla další část balíčku Fit for 55. Podle Peksy to povede k ještě rychlejší nezávislosti na Rusku"
image:        /assets/img/articles/2022/peksa-07-2022.jpg
author:       
---

Štrasburk, 14. září 2022 – Rychlejší snížení závislosti na ruském plynu a zvýšení energetické účinnosti. S tím přichází směrnice o obnovitelných zdrojích (RED 2) a o energetické účinnosti (EED), které dnes schválili europoslanci. Oba předpisy jsou součástí klimatického balíčku Fit for 55 a reagují také na válku na Ukrajině. Podle pirátského europoslance Mikuláše Peksy se díky pravidlům obejde evropský energetický mix bez ruského plynu i bez nadměrné emisní zátěže. Usnadní se také nástup komunitní energetiky nebo syntetických paliv.

> „Skoro všechny evropské státy už z obnovitelných zdrojů vyrábí víc energie, než kolik původně plánovaly. Dohodli jsme se, že navýšíme podíl obnovitelných zdrojů na celkové energetické spotřebě na 45 % a zároveň investujeme do technologické modernizace, která zvýší energetickou účinnost například v průmyslu nebo ve vytápění budov. Díky tomu bude možné snížit naši závislost na ruském plynu ještě mnohem rychleji než v roce 2030,” říká Peksa.

Nová pravidla stanovují dlouhodobé cíle do roku 2030 a nijak neovlivní kroky, které Evropská komise nebo vláda chystá pro řešení vysokých cen energií na tuto zimu. „Nová pravidla nám už v následujících letech výrazně pomohou s bezpečnými a dostupnými dodávkami čisté elektřiny a tepla. Usnadňují například komunitní energetiku, ukládání a sdílení elektřiny z malých zdrojů nebo větší zapojování syntetických paliv,” vysvětluje Mikuláš Peksa.

> Obě směrnice podporují vývoj nových technologií a jejich rychlejší zavádění do praxe. To se projevuje například v závazku, aby 5 % nově instalovaných kapacit pro výrobu energie pracovalo s inovativními technologiemi. „Přístup založený na technologických modernizacích jsme prosazovali od začátku a našla se pro něj široká podpora,” doplňuje europoslanec Mikuláš Peksa.

Návrhy směrnic nyní půjdou do trialogu, kde se na jejich finálním znění dohodne Evropský parlament, Rada a Komise. Následně budou muset členské státy oba předpisy převést do svých právních řádů. Česko zatím nepromítlo do zákonů ani platnou starší verzi směrnice o obnovitelných zdrojích energie z roku 2018, která upravovala třeba podporu zranitelných domácností. Tu přitom měl implementovat ještě ministr Karel Havlíček (za ANO) nejpozději do poloviny roku 2021.
