---
date:         2022-08-31
category:     blog
tags:         legislativa
layout:       post
title:        "Ulevíme podnikatelům, živnostníkům i občanům. Vláda podpořila antibyrokratický balíček ministra pro legislativu Michala Šalomouna"
image:        /assets/img/articles/2022/michal-salomoun00.jpg
author:       
---



Praha, 31.  srpna 2022 – Ministr pro legislativu a předseda Legislativní rady vlády Michal Šalomoun na vládě uspěl se svým prvním antibyrokratickým balíčkem. Soubor dvaceti opatření, která po předchozí konzultaci s jednotlivými ministerstvy kabinetu předložil, má za cíl zjednodušit život podnikatelům, živnostníkům i občanům. Sníží množství nadbytečných a obstrukčních opatření, která jim ubírají čas i energii. Schválený materiál navazuje na Programové prohlášení vlády „zrušit, co je v českém právu zbytečné nebo přestalo dávat smysl: povinnosti, razítka i samotné zákony.“ Jedná se o první sérii opatření, na něž budou navazovat další antibyrokratické balíčky.

Rozvrh čerpání dovolené, hlášení o ukončení neschopenky, které zaměstnavatel posílá na Českou správu sociálního zabezpečení i v případě ukončení pracovního poměru zaměstnance, nadbytečná povinná revize elektrických spotřebičů, vstupní lékařské prohlídky u zaměstnanců. To je několik příkladů, které ztěžují práci živnostníkům a podnikatelům a přinášejí nadměrnou zátěž i zaměstnancům a státnímu aparátu.

*„Zjednodušit život podnikatelům a živnostníkům a ulevit jim od zbytečného papírování jsme se zavázali v programovém prohlášení vlády. Na přípravě této první sady opatření jsem pracoval od svého příchodu do vlády loni v prosinci. Jedním z cílů našeho balíčku je otevřít uvnitř státní správy diskusi nad konkrétními kroky, které povedou  k postupné likvidaci řady obstrukčních povinností, jimiž je český právní řád zaplevelený. Inspirací je pro nás třeba sousední Slovensko, kde v současnosti připravili již pátý balíček zjednodušujících opatření,“* říká ministr pro legislativu Michal Šalomoun a dodává: *„Nyní, v době krize, se může jednat o důležitý impuls, který by podnikatelům mohl pomoci. Uvědomujeme si, že prioritou číslo jedna naší vlády je nyní řešit energetickou krizi a rychlou a účinnou pomoc lidem. Neméně důležité je pro nás ale řešit i byrokratickou zátěž pro podnikatele. Začínáme proto návrhem dvacítky opatření, která nadbytečné povinnosti zruší či zjednoduší rychle.“*

Antibyrokratický balíček vznikal ve spolupráci s Hospodářskou komorou, Podnikatelskými odbory, Svazem průmyslu a dopravy, Asociací malých a středních podniků a živnostníků a dalšími subjekty. Podařilo se nám identifikovat několik desítek povinností. Další návrhy na snížení byrokracie a papírování vzešly z jednání s jednotlivými ministerstvy, která jsme absolvovali v minulých týdnech a která vnímají zatěžující povinnosti pro podnikatelské prostředí ve své každodenní praxi.

Schválené usnesení vlády dává jednotlivým resortům za úkol připravit legislativní řešení pro popsané situace do konce tohoto roku. Pak by měly být připraveny návrhy dílčích změn zákonů, které projdou standardním vládním legislativním procesem, tedy připomínkovým řízením či Legislativní radou vlády. Na Antibyrokratický balíček I bude navazovat balíček II, který bude zahrnovat řešení legislativně složitějších změn.
