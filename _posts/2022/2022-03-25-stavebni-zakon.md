---
date:         2022-03-25
category:     blog
tags:         vláda místní-rozvoj stavební-zákon legislativa 
layout:       post
title:        "Bartoš: Stavební úřady mají být blízko lidem, ne se jim vzdalovat. Změna stavebního zákona má zabránit kolapsu stavebního řízení"
image:        /assets/img/articles/2022/ivanek-ivan-2022.jpg 
author:       
---

Praha, 25. března 2022 – Poslanecká sněmovna dnes v prvním čtení podpořila roční odklad části nového stavebního zákona. Během následujících měsíců tak vznikne v týmu ministra pro místní rozvoj Ivana Bartoše novela, která sice zanechá princip „Jeden úřad, jedno razítko“, ale bude více zohledňovat ochranu životního prostředí i památek a zruší plánovanou soustavu státních úřadů v čele s Nejvyšším stavebním úřadem. Její definitivní verze by měla být schválena už během tohoto roku. 

> *„Nová soustava stavebních úřadů by byla zbytečně drahá a také nepraktická. Díky naší novele dojde k větší ochraně životního prostředí a památek, což považuji za velice důležité. Stále ale platí původní plán, že si stavebník jen podá žádost a stavební úřad si veškeré záležitosti obstará sám, což zásadně ovlivní i digitalizace. Princip „Jeden úřad, jedno razítko" zůstane zachován, podobně jako Specializovaný stavební úřad. Ten bude mít na starosti velké stavby. Rozhodně totiž nechceme brzdit stavby dálnic, železnic nebo energetické infrastruktury,“* uvedl ministr pro místní rozvoj Ivan Bartoš. 

> *„Nejvyšší stavební úřad také nevznikne jako samostatná instituce, ale jeho úkoly bude plnit Ministerstvo pro místní rozvoj,“* doplnil.       

Dnes podpořený návrh ovšem neruší stavební zákon jako celek. Jedná se pouze o částečný odklad jeho účinnosti. Nový stavební zákon měl celý nabýt účinnosti k 1. červenci 2023. V červenci ale dnešním rozhodnutím Sněmovny začne platit pouze část týkající se tzv. vyhrazených staveb, tedy ta zaměřující se na stavby dálnic, železnic nebo energetické infrastruktury. Na všechny ostatní stavby se o rok déle použije stará úprava. To znamená, že nebude zřízena nová „pyramida“ stavebních úřadů, ale stavební úředníci zůstanou tam, kde jsou dnes, tedy nejblíže k lidem. 

