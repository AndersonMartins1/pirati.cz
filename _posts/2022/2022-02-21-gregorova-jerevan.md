---
date:         2022-02-21
category:     blog
tags:         evropská-unie zahraničí lidská-práva
layout:       post
title:        "Gregorová je v Arménii na dvojí misi. Se státy východního sousedství řeší jejich ambice i Ukrajinu"
image:        /assets/img/articles/2022/gregorová_jerevan.jpg
author:       
---

Brusel/Jerevan, 21. 2. 2022 - Tento týden se pirátská europoslankyně Markéta Gregorová v Jerevanu podílí na dvou mezinárodních misích Evropského parlamentu. V pondělí a úterý se Gregorová účastní akcí delegace Euronest, jíž je místopředsedkyní, ve středu a ve čtvrtek pak Delegace Evropského parlamentu pro vztahy s jižním Kavkazem. Na stole bude mj. hrozba ruské agrese na Ukrajinu.

> „Jako místopředsedkyně delegace Euronest se regionu Východního partnerství dlouhodobě věnuji. Těší mě, že nejen Arménie, ale i Moldavsko nebo Gruzie stojí o čím dál bližší spolupráci s Evropou. Pro Českou republiku i Evropskou unii jsou dobré vztahy se zeměmi bývalého Východního bloku zásadní. Zároveň se nám tím otevírají i další tržní příležitosti,“ říká Gregorová.

V Jerevanu proběhne zasedání výborů Euronest pro politické záležitosti, lidská práva a demokracii, energetickou nezávislost, hospodářskou integraci a právní harmonizaci s politikou EU, sociální záležitosti, vzdělávání, kulturu a občanskou společnost. V plánu je samozřejmě i diskuze nad aktuálními tématy jako je situace na Ukrajině nebo Green Deal.

Delegace Euronestu zároveň hned v pondělí schválila svou zprávu předsednictva, která se výrazně Ukrajině věnuje:

> „Vyzýváme EU, aby byla i nadále připravena urychleně přijmout přísné hospodářské a finanční sankce proti Ruské federaci, pokud by Rusko nadále nedodrželo své mezinárodní závazky a zahájilo útok proti Ukrajině, a vyzýváme naše příslušné vlády, aby se k takovému sankčnímu režimu připojily. Současná hrozba bezprecedentní vojenské agrese ze strany Ruské federace proti Ukrajině je nejen hrozbou pro bezpečnost Ukrajiny, ale i pro její demokratický a ekonomický rozvoj, pro mezinárodní řád založený na pravidlech a pro principy a mechanismy bezpečnosti a spolupráce v Evropě,“ stojí ve zprávě.

> „Vyjadřujeme proto naši připravenost posílit naši vzájemnou spolupráci, abychom přispěli k diplomatickému úsilí evropských lídrů o zmírnění napětí a posílení regionální stability a prosperity prostřednictvím dialogu a spolupráce,“ zavazují se státy, europoslanci a zástupci zemí Euronestu s tím, že současná situace je výzvou k posílení politické i ekonomické spolupráce.

Europoslanci se setkají s arménským prezidentem, ochráncem lidských práv a ministry a poslanci dalších zemí východního partnerství. Vztahy mezi EU a Arménií jsou založeny na komplexní a posílené dohodě o partnerství, který předpokládá prohloubení vzájemné spolupráce v oblastech jako je demokracie a lidská práva, podnikání, životní prostředí nebo vzdělávání a výzkum.

