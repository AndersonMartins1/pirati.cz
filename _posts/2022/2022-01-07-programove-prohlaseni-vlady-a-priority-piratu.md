---
date:         2022-01-07
category:     blog
tags:         vláda legislativa
layout:       post
title:        "Vláda představila programové prohlášení. Obsahuje řadu pirátských priorit jako dostupné bydlení, podporu rodin, boj proti korupci, digitalizaci či ochranu životního prostředí"
image:        /assets/img/articles/2021/Ivan bartos ministr.jpg
author:       
---

Praha, 7. ledna 2022 - Nový kabinet dnes zveřejnil své programové prohlášení vlády. Koalici Pirátů a Starostů se podařilo do všech oblastí prosadit řadu zásadních návrhů, zejména pak k dostupnému bydlení, digitalizaci, průmyslu, životnímu prostředí a energetice i boji proti korupci. „Nová vláda má před sebou mnoho náročných úkolů. Vrátit lidem důvěru v naší zemi se nepodaří ze dne na den, ale věřím, že cílevědomou, poctivou a konstruktivní prací dosáhneme mnohé. Programové prohlášení je společnou snahou zajistit pro občany prosperitu, bezpečí a udělat z naší země svobodné a dobré místo k životu. O to se budeme každý den zasazovat. Nadále budeme samozřejmě i řešit pirátská témata, která se do programu explicitně nedostala,“ popsal vicepremiér, ministr pro místní rozvoj a předseda Pirátské strany Ivan Bartoš.


> „Jsem velice rád, že se podařilo prosadit řešení nejen v oblasti vlastnického a nájemního bydlení, ale také bydlení sociálního. Jako prioritu vidíme zásadní zrychlení stavebního řízení prostřednictvím stavebního zákona. Klíčová je pro nás i ochrana lidí nejen před problémy s energiemi, ale i pádem do dluhových pastí. Mám proto radost i ze zkrácení insolvencí na tři roky a zjednodušení mnohonásobných exekucí, stejně tak z podpory dětských skupin a krátkodobých úvazků či zajištění valorizace minimální mzdy,“ nastínil Bartoš s tím, že programové prohlášení také klade důraz na přátelskou, efektivní a levnější veřejnou správu. 


> „K tomu je nutné konečně zapracovat na funkční digitalizaci, která je pro Piráty jedno ze stěžejních témat. Pozitivní je například také prosazení našeho závazku na rozklikávací rozpočet státu. Ušetřit miliardy a vrátit občanům důvěru ve stát napomůže rovněž novela zákona o střetu zájmů, která zabrání přílišné kumulaci politické, ekonomické a mediální moci. Stanovíme rovněž jasná pravidla pro vlastnictví médií a čerpání prostředků z veřejných rozpočtů,“ uvedl ministr. 


Programové prohlášení řeší rovněž rozvoj moderního vzdělávání, vědy a inovací či podporu podnikání. Živnostníkům přinese například ulehčení od byrokratické zátěže při správě daní a poplatků, zrušení EET či zvýšení limitu pro povinnou registraci k DPH.


> V oblasti zahraniční politiky bude do roku 2023 předložen ke schválení zákon sankcionující hrubá porušení lidských práv (tzv. Magnitského zákon), který Piráti již navrhovali v minulém volebním období. „Budeme podporovat demokracii, lidská práva a občanskou společnost: obnovíme tradici tzv. havlovské zahraniční politiky, a to včetně podpory rozvojové a transformační spolupráce. Zrevidujeme také naše vztahy s Ruskem a Čínou,“ doplnil předseda Pirátů.

 
> Podle jeho slov je také zasádní, že nová vláda bude dbát na ochranu životního prostředí a klimatu: „Budeme usilovat o zmírňování dopadů klimatických změn a přispívat k dosažení klimatické neutrality EU do roku 2050. Na úrovni naší země se zaměříme zejména na návrat vody do krajiny, ochranu biodiverzity nebo přechod na oběhové hospodářství. A rovněž budeme vytvářet podmínky pro energetickou transformaci a rozvoj uhelných regionů tak, aby byl možný odklon od uhlí do roku 2033.“



Programové prohlášení naleznete [ZDE](https://www.vlada.cz/assets/jednani-vlady/programove-prohlaseni/programove-prohlaseni-vlady-Petra-Fialy.pdf)
