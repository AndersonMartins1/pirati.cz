---
date:         2022-01-19
category:     blog
tags:         stavební-zákon bezpečnost
layout:       post
title:        "Piráti plní sliby: Vláda prošlo zefektivnění zákona o střetu zájmů i posílení kyberbezpečnosti. Ministr Bartoš též představil cestu k zastavení účinnosti stavebního zákona a předložení novely"
image:        /assets/img/articles/2018/strakovka.jpg
author:       
---


 

Praha, 19. ledna 2022 - Vláda dnes dala zelenou novele zákona o střetu zájmů. Ta konečně zamezí jeho obcházení a zabrání případným snahám politiků ovlivňovat mediální domy pomocí jejich vlastnictvím nebo neférovým způsobem vydělávat na veřejných zakázkách, dotacích a investičních pobídkách. Piráti úpravu prosazovali již v minulém volebním období, k řešení se zavázala také nová vládní koalice. Ministr pro místní rozvoj Ivan Bartoš na vládě rovněž představil konkrétní kroky k odložení účinnosti platného stavebního zákona tak, aby mohla být co nejdříve předložena novela, která zajistí pro občany rychlé a snadné stavební řízení. Kabinet také podpořil návrh zajišťující posílení kyberbezpečnosti České republiky.

> „Jsem velice rád, že vláda dnes schválila novelu zákona o střetu zájmu. Jde o velký dluh vůči občanům z minulého volebního období, který jsme se i ve společném programovém prohlášení zavázali napravit a novelu proto společně připravili. Upravujeme zákon tak, aby byly skutečně naplněny již dnes platné principy, že žádný člen vlády nemůže pobírat dotace či získávat veřejné zakázky nebo že celostátní politici nemohou vlastnit mediální domy.  Současný zákon o střetu zájmů lze jednoduše obcházet, na což upozornil i Ústavní soud. Je třeba narovnat politické prostředí, zajistit férovou soutěž a zabránit prorůstání politické dominance, velkých mediálních domů a obchodních koncernů,” popsal předseda poslaneckého klubu Pirátů Jakub Michálek s tím, že je cílem zákon zpřesnit, aby ve sporných případech rozhodoval nezávislý Úřad pro dohled nad hospodařením politických stran. V případě porušení zákona a neuposlechnutí výzvy k odstranění problémů by úřad uložil zjednat nápravu, například prodat velký mediální dům jiné než blízké osobě.

Vláda se ve středu zabývala také tématem stavebního zákona. Ministr Ivan Bartoš představil kabinetu postup k odkladu účinnosti části stavebního zákona z dílny ANO. Vláda by ve zrychleném řízení samotný návrh na odklad měla schválit začátkem února 2022. Během následujících měsíců vznikne v týmu ministra pro místní rozvoj Ivana Bartoše ve spolupráci s partnery a odbornou veřejností novela, která napraví nedostatky zákona schváleného minulou vládou. Nová úprava nejenže urychlí povolování staveb, ale bude více hájit zájmy občanů.

> „Bylo nutné najít legitimní cestu, jak nástup účinnosti části stavebního zákona zastavit a tento postup jsem dnes představil kolegům na zasedání vlády. Pokud bude 2. února návrh zákona Vládou ČR schválen, první čtení by mělo v Poslanecké sněmovně proběhnout v polovině února a do května bychom návrh mohli schválit. Novela stavebního zákona pak bude předložena záhy,” uvedl ministr pro místní rozvoj Ivan Bartoš. 

> Kabinet rovněž jednal o legislativě vedoucí ke zlepšení naší kybernetické bezpečnosti tak, jak to po Česku žádá Europarlament a Rada EU. „Pro občany jde o mnohdy životně důležitou otázku. Stačí si vzpomenout na některé případy z minulosti, kdy byl například chod nemocnic ohrožen kvůli kybernetickým útokům. Tato novela ukotvuje evropský úřad ENISA, který je obdobou českého NÚKIB. Hlavní změnou je systém certifikací v oblasti kybernetické bezpečnosti. Smyslem dobrovolné certifikace je zvýšení důvěry v produkty, služby a procesy,” nastínil Bartoš, který je i vicepremiérem pro digitalizaci.
