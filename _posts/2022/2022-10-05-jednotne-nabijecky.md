---
date:         2022-10-05
category:     blog
tags:         evropska-unie
layout:       post
title:        "Laptopy, mobily i foťáky. Jednotnou nabíječku bude mít ještě více zařízení, schválili europoslanci"
image:        /assets/img/articles/2022/marcel-kolaja.jpg
author:       
---
Štrasburk, 5. října 2022 – Jednou nabíječku bude mít ještě více elektronických zařízení. Počítá s tím konečná podoba nových pravidel, kterou dnes schválili europoslanci. Kromě tabletů, mobilů, sluchátek nebo fotoaparátů budou mít stejnou nabíječku i herní konzole, laptopy, čtečky, navigace nebo bezdrátové klávesnice. Všechna tato zařízení budou muset mít stejný nabíjecí konektor USB-C.

> „Jsem rád, že se nám v Evropském parlamentu podařilo rozšířit seznam zařízení, které bude možné nabíjet stejnou nabíječkou. Výrazně to zjednoduší nejenom běžný život spotřebitelů, ale i třeba cestování. Nikdo s sebou nechce tahat pět různých nabíječek. Navíc tím ušetříme životní prostředí. Vyhozené nabíječky představují v Evropské unii 11 tisíc tun elektronického odpadu ročně,“ říká europoslanec a kvestor Evropského parlamentu Marcel Kolaja, který se návrhem zabýval ve výboru pro vnitřní trh a ochranu spotřebitele.
 
> „Dnešní hlasování navíc zavazuje Evropskou komisi, aby průběžně posuzovala možnost zahrnout i další kategorie výrobků. První revize se nařízení dočká už tři roky od začátku platnosti a pak každých pět let s ohledem na technologický pokrok, pohodlí spotřebitelů i životní prostředí,“ poukazuje Kolaja. Podle nových pravidel bude také nově možné si zařízení koupit i bez adaptéru, tak aby se předešlo zbytečným nákupům.
 
Další novinkou je také zajištění nabíjecího protokolu USB Power Delivery. „Díky tomu nebudou moci výrobci bezdůvodně omezovat rychlost nabíjení,“ vysvětluje Kolaja. Dnes schválený text počítá také s bezdrátovým nabíjením. I to by do budoucna mělo být možné pomocí univerzální nabíječky na všechna zařízení. Menší zařízení budou mít univerzální nabíječku do listopadu 2024, ta větší, jako například laptopy, pak nejpozději začátkem roku 2026.
