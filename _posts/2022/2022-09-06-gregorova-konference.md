---
date:         2022-09-05
category:     blog
tags:         evropská-unie bezpečnost
layout:       post
title:        "Tváře evropské obranné a zahraniční politiky se setkávají v Praze. „Čest i zodpovědnost,“ říká Pirátka Gregorová"
image:        /assets/img/articles/2022/Marketa Gregorova.jpeg
author:       
---

Praha, 5. 9. 2022 – České předsednictví Rady EU hostí pravidelnou meziparlamentní konferenci k evropské zahraniční a bezpečnostní politice. Za Evropský parlament se účastní europoslankyně Markéta Gregorová. Na setkání promluvila i předsedkyně české Sněmovny Markéta Pekarová-Adamová, český ministr zahraničí Jan Lipavský nebo šéf diplomacie EU, Josep Borrell. „Věřím českému předsednictví, že má v zahraniční i bezpečnostní politice jasnou vizi,“ řekla Gregorová, která zasedá v příslušných výborech Parlamentu.

Ačkoli se toto setkání představitelů zemí EU a evropských institucí koná každé předsednictví, geopolitické napětí a souběžné krize způsobené ruskou invazí na Ukrajinu činí ze zahraničních a obranných otázek středobod zájmu. 

> „Česká republika předsedá Radě EU v extrémně těžkých časech. O to větší čest a význam ale má, účastnit se jednání představitelů zahraniční a bezpečnostní politiky přímo v Praze, a řešit zde zásadní otázky naší současnosti, ke kterým vzhlíží celá Evropa – a vlivem okolností i celý svět,“ říká Gregorová.

> „Pomoc Ukrajině, budoucnost evropské bezpečnosti, rozšiřování EU i hybridní hrozby. To vše jsou témata, která dnes probíráme za Evropskou unii s českými i zahraničními protějšky. Věřím českému předsednictví, že má v zahraniční i bezpečnostní politice jasnou vizi. A je to dobře, protože teď má i velkou zodpovědnost,“ chválí česká europoslankyně.
