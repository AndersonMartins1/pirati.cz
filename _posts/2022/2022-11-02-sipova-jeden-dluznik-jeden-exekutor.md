---
date:         2022-11-02
category:     blog
tags:         práce-a-sociální-věci
layout:       post
title:        "Jeden dlužník, jeden exekutor. Návrh Adély Šípové míří do druhého čtení v Senátu"
image:        /assets/img/articles/2022/adela-sipova00.jpg
author:       
---



Praha, 2. listopadu 2022 – Návrh senátorky Adély Šípové jde v Senátu do druhého čtení. Zavádí jednoduchý princip 1 dlužník = 1 exekutor, který pomůže lidem s vícečetnými exekucemi dostat se z dluhových pastí. V praxi to znamená zpřehlednění a zjednodušení celého řízení, kdy dlužník komunikuje pouze s jedním exekutorem v místě svého bydliště.  

*„Současný stav je komplikovaný a zatěžující jak pro dlužníka, tak i jeho zaměstnavatele, který se stává prostředníkem mezi zaměstnancem a exekutorem a je kvůli tomu zavalen administrativou. Navíc exekutora si volí věřitel a může si ho zvolit klidně na druhém konci republiky a klidně toho, který dlouhodobě kšeftuje s chudobou. V praxi to znamená, že jeden dlužník může mít klidně patnáct různých exekutorů všude možně po republice a kvůli tomu snadno spadne do dluhové pasti. Dlužníky to vede k práci na černo, což nakonec zaplatíme všichni,“* popisuje hlavní problémy Adéla Šípová, která se exekucemi dlouhodobě zabývá.

Podle Svazu průmyslu a obchodu nepomohla vyřešit zbytnělou administrativu mezi zaměstnavatelem a zaměstnancem ani poslední změna exekučního řádu z roku 2021. Dotazování mezi více než 160 členskými firmami například ukázalo, že exekutoři nevyužívají jednotné formuláře pro komunikaci se zaměstnavateli a zaměstnavatelé většinou nevyužívají paušální náhrady za správu exekucí, jelikož svým zaměstnancům nechtějí strhávat další částky nad rámec srážek ze mzdy nebo je pro ně tahle částka příliš nízká. 

*„Vláda ve svém programovém prohlášení slíbila, že k exekucím zpracuje analýzu a následně novelizuje příslušné zákony. Slíbená analýza ale dosud chybí. Proto navrhuji jednoduchou změnu, která ulehčí práci jak samotným dlužníkům, tak jejich zaměstnavatelům, protože budou komunikovat jen s jedním exekutorem,”* odůvodňuje svoji senátní iniciativu Šípová.

*„Princip jeden dlužník, jeden exekutor prosazoval již minulém volebním období pirátský poslanec Lukáš Kolářík. Tzv. teritorialita exekucí je nejefektivnějším řešením toho, aby byl přístup ve vymáhání dluhů po celé republice sjednocený a podléhal dobrým mravům. Jeden dlužník má velmi často více exekucí najednou, které vymáhá více exekutorů. Jejich přístup se může velmi lišit, a to ještě víc ztěžuje řešení už tak náročné životní situace. Pokud je naším cílem, aby věřitelé dostali své peníze a dlužníci se zbavili dluhů, musíme konečně přistoupit k řešení exekucí efektivně,”* doplnila poslankyně Klára Kocmanová, místopředsedkyně Podvýboru pro problematiku exekucí a insolvencí. 
