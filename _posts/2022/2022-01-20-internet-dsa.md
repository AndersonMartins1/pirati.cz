---
date:         2022-01-20
category:     blog
tags:         evropská-unie
layout:       post
title:        "Europoslanci schválili revoluční pravidla na Internetu. Proti povinné identifikaci se postavili Piráti"
image:        /assets/img/articles/2021/kolaja-peksa.jpg
author:       
---

Štrasburk, 20. ledna 2022 – Do revolučních pravidel na Internetu se i přes nesouhlas pirátských europoslanců dostala povinná identifikace některých uživatelů. Při nahrávání jakéhokoliv obsahu na stránky pro dospělé se budou muset lidé prokazovat e-mailem i telefonním číslem. To může podle Pirátů i neziskových organizací ohrozit bezpečí sexuálních pracovníků. Své údaje budou muset vyplňovat i lidé komentující tato videa.

> “Většina sexuálních pracovnic jsou matky. Jejich rodina často netuší, čím se živí. I kvůli pandemii se jich celá řada přesunula na Internet. Kvůli novým pravidlům ale teď budou mít ještě větší strach z prozrazení či vydírání. Přitom povinnost identifikace nijak neřeší problém tzv. porna z pomsty. Stále existuje například možnost použít anonymní SIM kartu,” popisuje neduhy aktu o digitálních službách europoslanec Marcel Kolaja. Ten kritizoval totožné ustanovení již v minulosti, kdy se dostalo do zprávy o kybernetické bezpečnosti. I tentokrát tak Piráti hlasovali proti. 

Do návrhu se také dostal problematický bod umožňující úřadům smazat jakýkoliv obsah i přeshraničně. Postačí, aby byl v rozporu s národním právem. “Například Viktor Orbán tak bude moci rozhodovat o smazání jakéhokoliv obsahu, který kritizuje jeho vládu a to na základě vlastních právních předpisů. K mazání bude docházet i bez soudních příkazů a uživatelé na to nebudou upozorněni dopředu,” kritizuje europoslanec Mikuláš Peksa, který se na návrhu podílel jako zpravodaj pro stanovisko výboru pro hospodářství

> Na druhou stranu se podle něj Pirátům podařilo do návrhu protlačit i několik úspěšných bodů. “Nově budou moci uživatelé jedním kliknutím v prohlížeči zakázat všem webovým stránkám používat cílenou reklamu, která využívá jejich osobních údajů. Skončí tak nekonečné odklikávání souhlasů,” popisuje Peksa. “Platformy také nebudou muset povinně filtrovat jakýkoliv obsah při nahrávání. Zároveň ale bude existovat mechanismus, díky kterému budou moci lidé nahlašovat závadné či nelegální příspěvky,” vysvětluje. 

I díky pirátským europoslancům se na digitální trhy vrátí konkurence. “Velké platformy budou muset poskytnout svoje rozhraní tak aby byli propojitelné s jinými. Pro uživatele to znamená, že bude moci sdílet obsah přes jakoukoliv sociální síť a nebude nucen zůstávat na té, která například nevhodně zneužívá jeho osobní data,” dodává Peksa.
