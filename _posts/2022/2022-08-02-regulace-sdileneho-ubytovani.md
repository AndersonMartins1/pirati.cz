---
date:         2022-08-02
category:     blog
tags:         místní-rozvoj legislativa bydlení
layout:       post
title:        "Konec nerovnému tržnímu prostředí a obtěžování rezidentů. Ministr Bartoš připravil návrh regulace online platforem pro sdílené ubytování"
image:        /assets/img/articles/2022/ivan-04.jpg
author:       
---

Praha, 2. srpna 2022 - Narovnání tržního prostředí, jasné rozlišení na profesionální a příležitostné ubytovatele i vyšší odpovědnost majitelů pronajímaných nemovitostí. To obsahuje návrh MMR, který řeší problémy související s poskytováním ubytování prostřednictvím online platforem.

> *„Sdílené ubytování se již dávno odklonilo od své původní podstaty, tedy od sdílení části nemovitosti, kterou vlastník momentálně nepotřebuje. Nyní jde mnohdy o regulérní podnikání v ubytovacích službách. Proto je nutné platformy, jako je například Airbnb, regulovat a zajistit, aby měli všichni podnikatelé stejné podmínky. Připravili jsme proto návrh, který nad tímto podnikáním zajistí větší dohled. Jsem rád za diskuzi nad naším návrhem a vítám i různorodé názory a pohledy na věc. Cíl máme stejný,”* říká místopředseda vlády pro digitalizaci a ministr pro místní rozvoj Ivan Bartoš. 

Sdílená ekonomika je moderní trend, ale nesmí zasahovat do práv rezidentů a poškozovat trh s ubytovacími službami. Mnohdy dochází k narušování pořádku a klidu v domech, a v konečném důsledku k odlivu trvale bydlících obyvatel z některých domů a ulic. V současné situaci je pro dohledové orgány obtížné získat od platforem informace o poskytovatelích tohoto typu ubytování. Právě ty jsou přitom nezbytné pro kontrolu dodržování pravidel týkajících se podnikání, hygieny, daní, místních poplatků i dalších právních předpisů.

To chce změnit návrh, který připravuje MMR. Zajistí jasné rozlišení profesionálních a příležitostných ubytovatelů, jejich jednoznačnou identifikaci i vyšší odpovědnost majitelů pronajímaných nemovitostí. Právní úprava navrhuje, aby byli vlastníci bytů přímo odpovědní za plnění povinností souvisejících s ubytováním, pokud tyto povinnosti nesplní poskytovatel ubytování. Ubytované osoby a jejich chování tak bude podléhat dohledu nejen poskytovatele ubytování, ale také majitele nemovitosti.

Díky narovnání tržního prostředí budou lépe dohledatelné komerčně užívané nemovitosti, čímž se usnadní kontroly toho, zda ubytovatelé skutečně plní všechny povinnosti. Tyto kontroly dnes probíhají ve standardních ubytovacích zařízeních, jako jsou hotely, penziony, ubytovny a další. Není důvod, aby se netýkaly také ubytování nabízeného prostřednictvím online platforem.

Připravovaná právní novela dosud neprošla připomínkovým řízením a její podoba tak může doznat změn. V současnosti MMR stále sbírá podněty a připomínky zainteresovaných subjektů, které postupně zapracovává. Základní cíle, kterými jsou narovnání tržního prostředí a zlepšení soužití mezi ubytovanými osobami a rezidenty, však zůstanou zachovány.
