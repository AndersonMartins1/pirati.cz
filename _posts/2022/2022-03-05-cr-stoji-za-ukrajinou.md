---
date:         2022-03-05
category:     blog
tags:         zahraničí bezpečnost  
layout:       post
title:        "Lipavský na mimořádném zasedání ministrů zahraničí: ČR stojí pevně za Ukrajinou, nejpodstatnější jsou dodávky vojenského materiálu a humanitární pomoci"
image:        /assets/img/articles/2022/jan-lipavsky00.jpg
author:       
---

Praha, 5. března 2022 - Mimořádné Radě EU pro zahraniční věci (FAC) včera opět dominovala agrese Ruska vůči Ukrajině. Na Radě promluvil ukrajinský ministr zahraničí Dmytro Kuleba, který se na konferenci připojil z krytu. Vedoucím české delegace byl ministr zahraničních věcí Jan Lipavský. Kromě šéfů diplomacií USA, Kanady a Velké Británie se jednání zúčastnil i generální tajemník NATO. Spojenci trvají na tom, aby Rusko okamžitě zastavilo nevyprovokovanou a neospravedlnitelnou agresi, kvůli které zemřely již tisíce lidí, včetně množství civilistů.

Jednání ukázalo pokračující silnou jednotu Západu. V diskuzi všichni ministři odsoudili ruskou agresi a znovu zdůraznili, že ze strany Ruska jde o flagrantní porušení základních principů bezpečnostního uspořádání v Evropě i porušení mezinárodního práva. Odsoudili také roli Běloruska.

> *„Česká republika stojí pevně za lidem Ukrajiny i za ukrajinskou vládou a prezidentem Zelenským. Dodávky vojenského materiálu i humanitární pomoci jsou v tuto chvíli to nejpodstatnější. Dále prosazujeme co nejtvrdší sankce proti Rusku i Bělorusku,“* prohlásil ministr Lipavský.

EU, včetně ČR, i další spojenci poskytují Ukrajině veškeré formy pomoci, finanční, materiální i vojenskou, a zároveň uvalují na Rusko další sankce v ekonomické i politické oblasti. Ty již nyní citelně zasahují řadu oblastí ruské ekonomiky, zejména finanční sektor. Práce na další podpoře Ukrajiny, ale i na dalších krocích proti Rusku a Bělorusku, budou pokračovat.

Česká republika považuje výhrůžky použití jaderných zbraní z ruské strany za zcela nepřijatelné. Stejně tak bude trvat na prošetření ruské agrese Mezinárodním soudním dvorem a válečných zločinů Mezinárodním trestním soudem. Zároveň Česko silně odsuzuje nesmyslný, nezodpovědný a nebezpečný útok na Záporožskou jadernou elektrárnu. Možný únik radiace z elektrárny by mohl ohrozit celou Evropu. Ruská agrese musí okamžitě skončit.



