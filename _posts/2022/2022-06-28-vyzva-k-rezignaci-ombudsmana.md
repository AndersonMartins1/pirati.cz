---
date:         2022-06-28
category:     blog
tags:         lidská-práva
layout:       post
title:        "Ombudsman Křeček neplní řádně svou funkci. Pirátská senátorka Adéla Šípová a poslankyně Klára Kocmanová ho vyzvaly k rezignaci"
image:        /assets/img/articles/2022/adela-sipova.jpg
author:       
---


Praha, 28. června 2022 - Pirátská senátorka Adéla Šípová a poslankyně Klára Kocmanová dnes vyzvaly k rezignaci veřejného ochránce práv Stanislava Křečka. Ombudsman se totiž rozhodl od 1. července odebrat své zástupkyni Monice Šimůnkové všechny agendy a pravomoci. Šimůnková je ale do své pozice zvolena Sněmovnou, ombudsman ji tak blokuje ve výkonu funkce. Už minulý týden přitom vyzval Senát Stanislava Křečka k tomu, aby důsledně vystupoval v souladu se svým slibem vykonávat úřad ombudsmana nezávisle a nestranně. A umožnil své zástupkyni výkon funkce.

> *„Pan Křeček nevykonává svůj mandát, jak by měl, a je na místě, aby rezignoval. Dlouhodobě a opakovaně šíří předsudky a xenofobii ve společnosti, což není rozhodně něco, co by měl veřejný ochránce práv činit. Naopak. Nyní dokonce odebírá pravomoci své zástupkyni, k čemuž chci slyšet jasné vysvětlení. Zatím se to jeví jen jako msta za to, že má Monika Šimůnková jiné názory. To považuji v demokratické společnosti za nepřípustné. Již minulý týden jsme v Senátu tak museli přijmout usnesení, kde ho vyzýváme, aby důsledně vystupoval v souladu se svým slibem vykonávat úřad ombudsmana nezávisle a nestranně. Podle všeho toho ale není schopen,”* uvedla senátorka Šípová. S jejími slovy souhlasí i poslankyně Klára Kocmanová.

> *„Veřejný ochránce práv tady opravdu není proto, aby se realizoval skrz svoje ego. Má chránit práva lidí bez rozdílů, což bohužel dlouhodobě nečiní. Odebrání pravomocí jeho zástupkyni paní Šimůnkové je poslední kapka. Zástupkyně není jeho podřízená, volí ji Sněmovna - stejně jako jeho. A podobné jednání ze strany pana Křečka je zcela nepřijatelné. Vyzývám ho proto k rezignaci,”* doplnila Kocmanová. 
