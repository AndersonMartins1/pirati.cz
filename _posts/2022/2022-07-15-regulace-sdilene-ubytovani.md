---
date:         2022-07-15
category:     blog
tags:         místní-rozvoj legislativa bydlení
layout:       post
title:        "Konec probdělých nocí kvůli vyrválu turistů. Ubytování přes online platformy bude mít lepší pravidla s větší vymahatelností"
image:        /assets/img/articles/2022/jakub-michalek01.jpg
author:       
---

 Praha, 15. července 2022 - Předseda poslaneckého klubu Pirátů Jakub Michálek spolu se zástupci Ministerstva pro místní rozvoj představil na pátečním kulatém stole hlavní přínosy připravované novely o sdíleném ubytování. *„Praha nemá být Disneyland. Je to především domov pro víc než milion lidí, jejichž zájmy a nárok na snesitelné bydlení a odpočinek musíme chránit. Proto jsme připravili změny zákonů, které konečně zavedou jasná, férová, a hlavně vymahatelná pravidla pro sdílené ubytování. Pomohou jak sousedům, poctivým ubytovatelům a podnikatelům, tak i obcím. Samosprávy a sousedé v centru Prahy a dalších turisticky atraktivních lokalitách budou mít způsob, jak případné problémy řešit,“* popsal Michálek. Kulatého stolu se zúčastnili zástupci poslaneckých klubů, hlavního města Prahy, ubytovatelů a dalších zainteresovaných stran. Během jednání mnohokrát zaznělo, že je novela dobrý první krok ke zlepšení stávající situace, která je obzvláště v historických centrech kritická.
 
> *„Původní myšlenka sdíleného ubytování, že pronajmete volný pokojík nebo třeba byt, když jste v zahraničí, byla skvělá. Stejně tak chceme, aby měly rodiny a slušní návštěvníci možnost využívat při cestování ubytování přes online platformy tam, kde to nedělá problém. Ale dost se to zvrhlo, je to dnes bez nadsázky džungle, kde vydělávají šmelináři a zahraniční subjekty na úkor poctivých lidí a ubytovatelů. To musíme změnit. Třeba megabyznys jedné miliardářky se stovkou bytů na krátkodobá ubytování v centru Prahy opravdu neměl s původní vizí sdílení nic společného. Mnoho sousedů si stěžovalo na otřesný hluk a špínu od turistů, ale marně. Díky naší novele by se už ochrany dočkali. Je dobře, že i u kulatého stolu měli všichni možnost slyšet, čím si sousedé procházejí, a snad se i díky tomu prohloubilo vzájemné pochopení,“* nastínil Jakub Michálek.

> *„Nikoho nebudou úřady zbytečně buzerovat, podporujeme podnikavé a aktivní lidi. Ale také nedovolíme, aby obyvatelé museli opouštět domovy, které mají rádi a kde po generace žijí, protože jim vedle noc co noc dělají turisté divoké opilecké večírky. Aby za nepořádek a poničené prostory dopláceli poctiví daňoví poplatníci. Proto v první řadě jasně odlišíme krátkodobé příležitostné pronájmy od standardního podnikání a byznysu. Podnikatel bude každý, kdo pronajímá na více místech nebo má tržby přes 30 tisíc korun ročně. Nově bude také povinnost zajistit dodržování klidu a pořádku v domě platit nejen pro ubytovatele, což jsou leckdy agentury, ale v případě, že bude agentura nedohledatelná, i přímo vlastníka bytu,“* uvedl předseda pirátského klubu s tím, že pokud ubytovatel či majitel pravidla nedodrží, mohou dostat až pokutu 100 tisíc korun. Pokud ani to nepomůže a budou opakovaně ignorovat zákon, může jim být zrušeno živnostenské oprávnění nebo jim určité podnikání v bytě může soud zakázat.

> *„Klíčovým bodem je také vymahatelnost práva u platforem, které ubytování zprostředkovávání. Pokud budou porušovat pravidla, u těch velkých může být pokuta až 10 milionů. V případě opakovaných prohřešků a nemožnosti domluvy, jim hrozí zákaz činnosti. Důležité je pro nás také posílit pravomoci obcí, které jsou turisticky vytížené, aby mohly lépe stanovovat podmínky, kde je co přiměřené. A aby si samy řekly, jaké náklady s turismem mají a jaké poplatky potřebují, aby je pokryly a zajistily další rozvoj obce a služeb pro občany. Nejdeme ale cestou zákazů, protože taková cesta ve vládní koalici nemá podporu,“* popsal Michálek.

Návrh zákona bude ještě v průběhu léta předložen do připomínkového řízení, aby se k němu mohly vyjádřit i jednotlivé resorty a dotčené subjekty. Do Sněmovny by mohl jít na podzim a platil by pak od nového roku.
