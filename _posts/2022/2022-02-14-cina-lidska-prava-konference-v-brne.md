---
date:         2022-02-14
category:     blog
tags:         lidská-práva zahraničí
layout:       post
title:        "Piráti upozorňují na nedodržování lidských práv v Číně. Ve čtvrtek uspořádají v Brně konferenci a představí doprovodnou výstavu"
image:        /assets/img/articles/2022/cina-tanky.jpg
author:       
---

 

Brno, 14. února 2022 – Ve čtvrtek proběhne v Brně za podpory tamního magistrátu konference o lidských právech v Čínské lidové republice. A to v reakci na současné XXIV. zimní olympijské hry v Pekingu. Cílem konference je upozornit na nepřijatelné porušování lidských práv v čínské společnosti, ať již jde o koncentrační tábory, utlačování menšin či cenzuru.  Na organizaci akce se podílí za Piráty například náměstek primátorky města Brna Tomáš Koláčný a zastupitel Jihomoravského kraje Miroslav Bárta. Účast přislíbila i pirátská europoslankyně Markéta Gregorová. Celou akci lze sledovat také online.

> „Piráti dlouhodobě nesouhlasí s porušováním lidských práv a politikou čínského státního režimu. Olympijské hry by od situace neměly odvádět pozornost, ale měly by být naopak příležitostí, jak na tento problém upozornit. Čína denně porušuje desítky základních lidských práv. Sleduje své obyvatele a hodnotí je podle bodového systému. Zavírá kritiky režimu a zástupce menšin do pracovních či koncentračních táborů. Vytváří atmosféru strachu a olympiádu využívá ke své propagandě,” uvedl Tomáš Koláčný s tím, že uspořádání konference bylo podmínkou pirátských zastupitelů, aby podpořili Olympijský festival Peking 2022.

Konference je doprovázena venkovní sérií informativních panelů o situaci v Číně a „olympijskými" plakáty, jejichž autorem je čínský disident Badiucao žijící v Austrálii. Tato díla pomocí odkazů na olympijské sporty přibližují lidem aktuální stav lidských práv v Číně. Na plakátech je například vyobrazena biatlonistka popravující Ujgura. Brňané si mohou expozici, která byla vytvořena ve spolupráci s Amnesty International, prohlédnout na Malinovského náměstí až do 15. února 2022 a od 16. února 2022 na náměstí Svobody. 

> „Podařilo se nám uskutečnit to, co se nepovedlo asi žádnému jinému městu na světě. V Brně jsou vystaveny plakáty čínského disidenta a budeme pořádat konferenci o lidských právech v Číně během olympiády v Pekingu. Jedná se o jednoznačný důkaz, že Brno je metropolí evropského formátu a dokáže se postavit za správnou věc,” doplnil zastupitel Jihomoravského kraje a organizátor konference a doprovodné výstavy Miroslav Bárta.

> „Politický bojkot olympiády, který podporujeme a kterého se účastní politici na všech úrovních, musí provázet i osvěta toho, co se v Číně děje. Jde sice o sportovní událost, ale koná se v zemi, která udržuje pracovní a koncentrační tábory pro ujgurskou menšinu i další osoby, které se znelíbí režimu. Svědectví z těchto míst jsou hrozivá. Peking chtěl hostit olympiádu se vším všude, včetně mediální pozornosti. Chci, abychom mu ji dali a vytáhli na světlo před celý svět, co se v Číně skutečně děje,” uzavřela europoslankyně Markéta Gregorová, která bude na konferenci vystupovat. 

Dalšími hosty akce jsou Linda Sokačová (ředitelka Amnesty International), Denisa Hilbertová (Masarykova univerzita – Seminář čínských studií), Haruna Honcoop (novinářka, filmařka) a David Gardáš (sinolog, tibetanista). Akci bude moderovat novinářka Kateřina Procházková (Sinopsis). 

Událost proběhne ve čtvrtek 17. února 2022 v konferenčním sále Otevřené zahrady na ul. Údolní 33 od 18:00. Konference se mohou zúčastnit diváci, kteří budou moci pokládat otázky. Kapacita sálu je 63 míst. Zajištěn bude také online přenos na YouTube a webové stránce [brno.cz/lidskapravacina](https://brno.cz/lidskapravacina).
