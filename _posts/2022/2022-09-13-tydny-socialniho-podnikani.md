---
date:         2022-09-13
category:     blog
tags:         práce-a-sociální-věci sněmovna
layout:       post
title:        "Olga Richterová, Markéta Pekarová Adamová a Marian Jurečka zahájili Týdny sociálního podnikání a představili návrhy na lepší zapojení znevýhodněných lidí na trh práce"
image:        /assets/img/articles/2022/TK-socialni-podnikani.jpg
author:       
---

Praha, 13. září 2022 – V Poslanecké sněmovně dnes začaly Týdny sociálního podnikání. Série akcí poběží celý podzim a jejich cílem je seznámit veřejnost i poslance s touto problematikou. Vyvrcholením pak bude v prosinci plánované předložení návrhu zákona o sociálním podnikání, který zlepší zapojení lidí s hendikepem na trh práce. Tento návrh připravuje Ministerstvo práce a sociálních věcí a v říjnu bude předložen do připomínkového řízení. Týdny sociálního podnikání organizuje místopředsedkyně Poslanecké sněmovny Olga Richterová společně s iniciativou Deklarace odpovědného podnikání. A to pod záštitou předsedkyně PSP Markéty Pekarové Adamové a ministra práce a sociálních věcí Mariana Jurečky.

> Týdny sociálního podnikání iniciovala a dnes zahájila místopředsedkyně sněmovny Olga Richterová. Od září až do prosince tak bude ve Sněmovně rezonovat právě téma potřeb lidí s postižením a sociálních podniků. Záměrem je, aby i na půdě Parlamentu byly k dostání produkty sociálních podniků, například v gastru. *„Považujeme za důležité na tuto problematiku upozornit a přiblížit ji více jak veřejnosti, tak zákonodárcům, kteří mají skrz legislativu možnost postavení handicapovaných na trhu práce zlepšit a zajistit přívětivější a férovější podmínky,“* uvedla Richterová, která zdůraznila potřebnost nového zákona o sociálním podnikání. 

> *„Prioritou naší vlády je přinést konstruktivní návrh a smysluplné uchopení sociálního podnikání. V minulosti několik návrhů neprošlo, i proto ve spolupráci s novým odborem na ministerstvu, který se zabývá sociální integrací, připravujeme nový legislativní rámec pro práci se sociálně znevýhodněnými. Věřím, že tentokrát dosáhneme úspěchu. Znám desítky úžasných projektů, které vznikly i bez zákona, těm chceme pomoci k rozvoji a chceme podpořit vznik stovek dalších sociálních podniků,”* uvedl ministr práce a sociálních věcí Marian Jurečka. 

Zákon o sociálním podnikání rozšíří možnosti zaměstnávání lidí se znevýhodněním (zdravotním i sociálním) od chráněných dílen k integraci s využitím sociálních podniků. Ty pak připraví zaměstnance se znevýhodněním k přechodu na otevřený trh práce. Do budoucna se má koncept i dále rozvíjet, v plánu je zapojení dalších resortů, aby se zákon obohatil i o sociální podniky například v oblasti kultury nebo životního prostředí. 

> *„Sociální podnikání, stejně jako systematická podpora profesního růstu handicapovaných spoluobčanů, hrají naprosto nezastupitelnou úlohu při jejich úspěšném začleňování do plnohodnotného života,”* popsala předsedkyně Poslanecké sněmovny Markéta Pekarová Adamová. 

> *„Nový legislativní rámec má rozšířit působnost sociálních podniků nad rámec zaměstnávání hendikepovaných například o pomoc mladým lidem opouštějícím dětské domovy, osobám bez domova nebo propuštěným vězňům, jakož i třeba dlouhodobě nezaměstnaným pečujícím. Těm všem umožní lepší zapojení na trh práce, což je přínosné jak pro ně osobně, společnost, tak i pro rozvoj ekonomiky a rozpočet,“* doplnila Olga Richterová.

> *„Jsme velmi rádi, že můžeme společně s paní místopředsedkyní uspořádat takto rozsáhlou, komplexní akci, od níž si mimo jiné slibujeme zvýšení povědomí o sociálním podnikání v Česku,”* doplnil Zdeněk Kosour z iniciativy Deklarace odpovědného podnikání.

Týdny sociálního podnikání, v rámci kterých proběhnou kulaté stoly, konference či seznámení hendikepovaných s legislativními procesy, poběží ve Sněmovně celý podzim. Zakončí je prosincová výstava na půdě Senátu a předložení návrhu zákona o sociálním podnikání. 

Program Týdnů SP naleznete [ZDE](https://odpovednepodnikani.cz/2022/08/program-tydnu-sp/).

