---
date:         2022-07-27
category:     blog
tags:         místní-rozvoj finance
layout:       post
title:        "Ministr Bartoš pro svůj rezort vyjednal necelé tři miliardy korun navíc, pomohou nejen oblastem postiženým živelními pohromami"
image:        /assets/img/articles/2022/ivan-bartos-02-2022.jpg
author:       
---

Praha, 27. července 2022 - Vláda dnes schválila novelu zákona o státním rozpočtu pro letošní rok. Místopředsedovi vlády pro digitalizaci a ministrovi pro místní rozvoj Ivanu Bartošovi se podařilo pro svůj resort získat navíc 2,75 miliardy korun na již připravené projekty. Pomoci se díky těmto financím dočkají nejen oblasti postižené živelními pohromami.

> *„Získali jsme 700 milionů korun na obce postižené v loňském roce přírodními katastrofami. Jedná se o oblasti mimo území, které zasáhlo tornádo na jižní Moravě. Jde především o obce na Děčínsku a Liberecku. Bývalá vláda Andreje Babiše na tuto pomoc jaksi zapomněla. Slíbili jsme, že to napravíme, a tak nyní činíme. Z této schválené částky počítáme i s uvolněním části financí na řešení aktuálních škod spáchaných požárem na území Národního parku České Švýcarsko, popřípadě vyjednáme dle míry škody na majetku její navýšení v průběhu projednávání novely ve sněmovně,“* řekl místopředseda vlády pro digitalizaci a ministr pro místní rozvoj Ivan Bartoš.

V roce 2021 byl majetek obcí a krajů poškozen intenzivními lokálními povodněmi. Zejména v Libereckém a Ústeckém kraji jsou dlouhodobě uplatňovány požadavky po rychlých povodních. V těchto dvou krajích byly náhlé přívalové deště nejsilnější a způsobily poměrně velké škody, které samosprávy nejsou schopny zafinancovat z vlastních zdrojů. Přestože největší škody, způsobené silným deštěm, byly způsobeny v uvedených dvou krajích, výzva bude vyhlášena pro celé území ČR.

Ve schválené novele zákona o státním rozpočtu se počítá také se 750 miliony korun v rámci regionálního rozvoje na rekonstrukce veřejných budov. K navýšení rozpočtu se přistoupilo z důvodu velkého zájmu obcí, zejména obcí do 3 tis. obyv. a obcí mezi 3 - 10 tis. obyv. v rámci již vyhlášených výzev. Z toho jde nejvíce o podprogramy Podpora obnovy místních komunikací a Rekonstrukce a přestavba veřejných budov, mezi které patří například školy a školky. Z této částky půjde téměř půl miliardy korun právě na rekonstrukce a opravy místních komunikací.

Dalších 500 milionů korun bude použito na podporu bydlení (technická infrastruktura - zainvestování pozemků pro bytovou výstavbu, podpora pořízení pečovatelských bytů, podpora výstavby komunitních domů pro seniory, podpora výměny starých olověných rozvodů vody a podpora bezbariérových úprav). 

61 milionů korun pak půjde na technickou infrastrukturu v oblasti cestovního ruchu. Na podporu územně plánovacích činností obcí pak MMR poskytne 45 milionů korun a 5 milionů korun na podporu architektonických a urbanistických soutěží.

Novelu zákona musí následně schválit Poslanecká sněmovna Parlamentu ČR.
