---
date:         2022-11-10
category:     blog
tags:         právo-a-justice
layout:       post
title:        "Jakub Michálek se obrátil na prezidenta s žádostí o milost pro manžele odsouzené za ceremonie s halucinogenním nápojem"
image:        /assets/img/articles/2022/michalek-2022-10.jpg
author:       
---

 

Praha, 10. listopadu 2022 – Předseda poslaneckého klubu Pirátů Jakub Michálek včera odeslal dopis prezidentu republiky Miloši Zemanovi s žádostí o prominutí nebo snížení trestu pro manžele Kordysovi. Polský pár dostal minulý měsíc trest 8 let vězení za to, že na šamanských ceremoniích nabízel psychedelický nápoj ayahuasca. Michálek poukazuje i na to, že za celou dobu provozování činnosti nepřišel nikdo k újmě a uložený trest vůbec neodpovídá společenskému nebezpečí.

*„Považuji trest 8 let vězení za provozování této činnosti, kterou nikomu neublížili, za zcela nepřiměřený. V zemi, kde korupčníci odcházejí od soudu v lepším případě s pokutou a pachatelé znásilnění často vyváznou s podmínkou, je tato nespravedlnost do očí bijící,“* uvádí v žádosti Michálek.

Rituály s psychotropním nápojem ayahuasca provozovali manželé mezi lety 2015 až 2020. Svým klientům podle soudu nabízeli nápoj s obsahem halucinogenní látky DMT. Její zařazení na seznam psychotropních látek je podle odborníků sporné. Součástí osmiletého trestu je vyhoštění z ČR na neurčito. Tématu se Michálek věnoval i v nejnovějším díle jeho pořadu [Reflektor](https://www.youtube.com/watch?v=xe_FSNlYsPY).
