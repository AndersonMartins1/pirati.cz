---
date:         2022-07-20
category:     blog
tags:         zahraničí bezpečnost
layout:       post
title:        "Ministr Lipavský se v Kyjevě setkal s představiteli Ukrajiny"
image:        /assets/img/articles/2022/jan-lipavsky00.jpg
author:       
---



Ministr zahraničních věcí Jan Lipavský navštívil 20. července Kyjev společně se svým rakouským protějškem Alexanderem Schallenbergem. S prezidentem Ukrajiny Volodomyrem Zelenským, předsedou vlády Denysem Šmyhalem a ministrem zahraničních věcí Dmytro Kulebou jednali o všestranné podpoře Ukrajiny, která se brání ruské agresi, její budoucí rekonstrukci, evropské perspektivě a situaci v regionu. Ministři zahraničí Česka a Ukrajiny se dohodli na přípravě memoranda o budoucí spolupráci.

*„Kyjev jsme navštívili letos v únoru. Otřáslo mnou, když jsem se dnes po pěti měsících vrátil, procházel se ulicemi zničeného města a viděl jsem na vlastní oči, že válka a hlavně agrese Ruska zdaleka neskončila. Musíme si přiznat, že Západ podcenil ruské agresivní záměry a nechtěl vidět skutečnou povahu Putinova režimu,“* řekl na úvod návštěvy ministr Lipavský.

Ten během dnešních jednání informoval ukrajinské představitele o plánu pro naplňování priorit českého předsednictví v Radě EU ve vztahu k rekonstrukci, evropské perspektivě a odolnosti Ukrajiny. Plán předpokládá mimo jiné pokračování humanitární pomoci ze strany EU, účelnou podporou zemí hostících uprchlíky z Ukrajiny či podíl na podpoře poválečné rekonstrukce Ukrajiny. *„Jako země předsedající EU uděláme vše pro to, abychom Ukrajině nadále pomáhali. Ukrajina zahájila cestu, na jejímž konci je členství v EU. Nebude to snadné, ale odhodlání, které Ukrajina ukazuje tváří v tvář Rusku, je pro nás důkazem, že patří do Evropy,“* dodal ministr.

Součástí návštěvy Kyjeva bylo také přijetí u prezidenta Ukrajiny Volodymyra Zelenského. *„Pana prezidenta jsem ujistil, že jediný výsledek přijatelný pro Českou republiku je ten, který by byl přijatelný pro Ukrajinu a ukrajinský lid. Pro Česko neexistují žádná jednání s Ruskem, u kterých by chyběla Ukrajina,“* shrnul Lipavský.

Šéf české diplomacie jednal také s ministrem zahraničních věcí Ukrajiny Dmytro Kulebou. Tématy bylo pokračování české podpory Ukrajině, české zapojení do rekonstrukce země či směřování Ukrajiny do EU.

Součástí cesty zástupců byla návštěva města Irpiň, kde byly po ústupu ruských vojsk odhaleny válečné zločiny, a zničeného letiště Hostomel.
