---
date:         2022-11-24
category:     blog
tags:         lidská-práva vláda
layout:       post
title:        "Připravujeme zákon k dětskému ombudsmanovi. Na základních principech se shodla pracovní skupina svolaná ministrem Michalem Šalomounem"
image:        /assets/img/articles/2022/salomoun-ombudsman.jpg
author:       
---



Praha, 24. listopadu 2022 – Česká republika je o krok blíž k ustavení institutu dětského ochránce práv. Pracovní skupina, kterou zřídil ministr pro legislativu Michal Šalomoun, se v úterý shodla na tom, že práce na zákoně mohou začít. S tezemi nové právní úpravy souhlasili všichni členové, mezi nimiž jsou zástupci ministerstev spravedlnosti, práce a sociálních věcí, zástupci veřejného ochránce práv, zmocněnkyně pro lidská práva, poslanci a senátoři napříč politickými stranami. 

*„Jsem rád, že se nám podařilo v této věci pokročit a že jsme s členy pracovní skupiny našli rychle shodu na základních parametrech návrhu. Je to významný posun. Česká republika je jednou z posledních zemí Evropské unie, kde dětský ombudsman chybí. Právní ochranu dětí je třeba posílit, v praxi stále nastávají situace, kdy v některých případech zastání práv dětí například u soudu vázne. Na jednání pracovní skupiny jsme se bavili o možnostech, jak zákon připravit,“* shrnuje ministr pro legislativu Michal Šalomoun.

Ke zřízení institutu dětského ochránce práv Českou republiku nabádá Výbor pro práva dětí OSN na základě Úmluvy o právech dítěte. Patří to také mezi dlouhodobé priority Pirátů. Tomuto tématu se věnují místopředsedkyně Poslanecké sněmovny Olga Richterová, poslankyně Klára Kocmanová. V pracovní skupině vedené ministrem Michalem Šalomounem jsou za Piráty zastoupeny senátorka Adéla Šípová a náměstkyně ministra práce a sociálních věcí Zuzana Freitas Lopesová.

*„Na absenci této instituce upozorňují Piráti dlouhodobě. Ačkoli je sociálně právní ochrana dětí v českém právním systému zdánlivě dostatečně, víme z praxe, že selháním se nedaří účinně vyhnout. Dětský ombudsman by měl zároveň působit i v oblasti posílení povědomí dětí o jejich právech, o fungování občanské společnosti a posílení participace dětí na jejím fungování a utváření. To je věc, ve které máme jako Česká republika značný deficit, děti ale nemáme podceňovat, jsou všímaví partneři,“* říká Zuzana Freitas Lopesová.

První pracovní návrh znění zákona ke zřízení institutu dětského ombudsmana by chtěla pracovní skupina projednat a předložit do konce tohoto roku. -omlouvám se za komplikaci.
