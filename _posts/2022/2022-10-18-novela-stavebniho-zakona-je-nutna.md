---
date:         2022-10-18
category:     blog
tags:         místní-rozvoj bydlení legislativa
layout:       post
title:        "Bartoš: Novela nového stavebního zákona je zcela nutná"
image:        /assets/img/articles/2022/ivan-18-10-2022.jpg
author:       
---

Praha, 18. října 2022 – Význam novely nového stavebního zákona je neoddiskutovatelný. Cílem předkládané úpravy je změnit nový stavební zákon tak, aby bylo zajištěno rychlé, transparentní, digitální a občanovi blízké stavební řízení. K tomu se současná vláda zavázala ve svém programovém prohlášení.

> *„Jsem přesvědčen, že úpravy nového stavebního zákona, které Ministerstvo pro místní rozvoj připravilo, povedou ke zjednodušení výstavby v České republice a v mezinárodním měřítku ke zvýšení konkurenceschopnosti České republiky. Je totiž nutné, aby takový zákon nejen výrazně urychlil povolování všech staveb, ale dodal i potřebnou právní jistotu stavebníkům, kteří by měli už do jednoho roku vědět, zda mohou začít stavět, či nikoliv. Ke zrychlení stavebního řízení pomůže i připravovaná digitalizace. Právě na digitalizaci všech procesů klademe mimořádný důraz, protože se musíme vyrovnat zemím, které jsou v této oblasti vyspělé. Není možné zaostávat v minulém století, kdy se vše řešilo papíry a frontami u přepážek. V tom mi dá myslím každý za pravdu,“* říká místopředseda vlády pro digitalizaci a ministr pro místní rozvoj Ivan Bartoš.

V institucionální rovině jsou po dohodě s Ministerstvem vnitra a po zohlednění připomínek zástupců samospráv základem nové soustavy stavební správy obecní úřady obcí s rozšířenou působností a další obecní úřady obcí. Krajské úřady budou vykonávat působnost nadřízeného správního orgánu vůči obecním úřadům, přičemž nově budou v prvním stupni povolovat některé významnější stavby, např. stavby, které podléhají posouzení vlivů na životní prostředí. Obecní úřady a krajské úřady budou vykonávat činnost na úseku povolování staveb v přenesené působnosti.

Návrh zákona nemění postavení Specializovaného a odvolacího stavebního úřadu, zřízeného novým stavebním zákonem jako úřad primárně povolující tzv. vyhrazené stavby. Bude také odvolacím správním orgánem vůči krajským úřadům. Ústředním správním úřadem na úseku územního plánování, stavebního řádu a vyvlastnění je podle návrhu zákona Ministerstvo pro místní rozvoj, které zároveň bude odvolacím správním orgánem pro Specializovaný a odvolací stavební úřad.

Dalším cílem návrhu zákona je, aby nová institucionální podoba reagovala na skutečný výkon stávajících stavebních úřadů a ustanovila stavební úřad tam, kde bude k dispozici dostatek kvalifikovaných úředníků na straně jedné a kde bude na druhé straně zajištěna digitalizace, která je nezbytným předpokladem pro rychlé, transparentní a občanovi blízké stavební řízení prostřednictvím Portálu stavebníka.

V oblasti územního plánování je cílem novely posílení role samosprávy při pořizování územních opatření o stavební uzávěře a o asanaci území. S velkými městy diskutujeme ještě možnosti dalšího posílení samostatné působnosti, a to v oblasti pořizování územně plánovacích dokumentací, v oblasti standardizace a v dalších. Významné je opětovné zavedení politiky územního rozvoje, která bude strategickým nástrojem územního plánování na úrovni státu. Nový stavební zákon s takovýmto nástrojem nepočítal, čímž se Česká republika naprosto vymykala z evropského standardu.
