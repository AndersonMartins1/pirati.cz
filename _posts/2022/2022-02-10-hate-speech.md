---
date:         2022-02-10
category:     blog
tags:         kolaja lidská-práva hate-speech 
layout:       post
title:        "Kolaja: Musíme sjednotit právní ochranu obětí nenávistných trestných činů"
image:        /assets/img/articles/2022/SKAY2206.jpg
author:       
---

Brusel/Praha, 10. února 2022 – Vláda se na včerejším zasedání neshodla na české pozici k rozšíření stávajících unijních trestných činů z nenávisti o nenávistné projevy na základě věku, zdravotního hendikepu, sexuální orientace a genderové identity. To navrhuje Evropská komise. Podle pirátského europoslance a kvestora Evropského parlamentu Marcela Kolaji je takové rozšíření žádoucí, jelikož pravidla potřebují sjednotit a navíc roste počet trestných činů z nenávisti.

> „Vzpomeňme na případ z roku 2017 z teplické základní školy. V současné době je závažným trestným činem vyhrožování romským prvňáčkům. Ale co když by šlo o vyhrožování zdravotně postiženým dětem? Proč by se to mělo posuzovat jinak?“ ptá se Kolaja. Za rasistický komentář na Facebooku si muž vyslechl 16 měsíců vězení s podmínečným odkladem na tři roky. „Existují ale i jiné skupiny ohrožených osob, které musíme chránit,“ říká Kolaja.

V současnosti jsou postihovány trestné činy z nenávisti z důvodů rasy, etnika, národnosti, náboženství, v některých ohledech také politického přesvědčení a třídy. Podle Evropské komise by měla přibýt sexuální orientace, zdravotní hendikep, věk či genderová identita.

Počet trestných činů z nenávisti roste, ovšem právní ochrana se napříč Evropou různí. Například explicitní legislativní ochrana proti projevům nenávisti na základě sexuální orientace existuje ve 20 zemích Unie.

> „Například homosexuální francouzský pár na dovolené v Bulharsku je méně chráněn než ve své vlastní zemi. S využitím svého práva na svobodu pohybu ztrácí část své právní jistoty a ochrany. I proto je potřeba to sjednotit,“ doplňuje Kolaja. O tom, zda se rozšíření seznamu evropských trestných činů z nenávisti posune do dalšího vyjednávání, bude rozhodovat Rada EU v nejbližší době. Členské země mají právo veta a k zablokování tedy stačí, když nesouhlasí jediná země. Český vládní Výbor pro EU bude o české pozici rozhodovat pravděpodobně opět na příštím zasedání.


