---
date:         2022-04-04
category:     blog
tags:         evropská-unie zahraničí lidská-práva
layout:       post
title:        "Reakce pirátských europoslanců na výsledky maďarských voleb"
image:        /assets/img/articles/2022/markéta, marcel, mikuláš.jpg
author:       
---

Brusel, 4. dubna 2022 – Pirátští europoslanci se ostře vymezují vůči referendu, které proběhlo společně s nedělními parlamentními volbami v Maďarsku. Lidé se vyjadřovali mimo jiné k tomu, zda se mají ve školách pořádat osvětové programy týkající sexuální orientace. Jak připomínají Piráti, zákon, který byl předmětem referenda, odporuje evropským hodnotám, jako je svoboda jednotlivce či tolerance. Podle Pirátů byly otázky položené v referendu zcela manipulativní a jedná se jen o další z Orbánových populistických kroků. Výsledky parlamentních voleb pak podle Pirátů povedou k dalšímu pošlapávání zásad právního státu.

> „Zákazy osvětových akcí na školách skutečně nijak děti nechrání, jak tvrdí Orbánova vláda. Naopak. Nedostatek informací a prohloubení stigmatu sexuálních menšin ve společnosti akorát ztíží už tak těžký coming out. Ve výsledku to povede akorát k častějším duševním problémům, které v tragických případech mohou končit i sebevraždou,“ komentuje referendum pirátský europoslanec a kvestor Evropského parlamentu Marcel Kolaja. 

Referendum sice díky záměrně neplatným hlasům neplatí, i tak ale hrozí, že jeho výsledky Orbán zneužije k další kriminalizaci LGBT osob. Porušování evropských hodnot již konstatovala také Evropská komise, která s Maďarskem kvůli kontroverznímu zákonu zahájila řízení. Za zákonem stojí kabinet premiéra Viktora Orbána, proti kterému se ve volbách postavila sjednocená opozice.  

> „Viktor Orbán si za dvanáct let u moci dokázal zajistit, že jím neotřese ani spojená opozice, např. díky rozdělení hlasovacích obvodů ve prospěch Fideszu. Smutný výsledek pro demokraty završil Orbán řečí, v níž označil za své oponenty média, Brusel, ale i prezidenta Zelenského. Maďarsko bohužel pokračuje na své cestě pryč z Evropy,“ doplňuje europoslankyně Markéta Gregorová.

> „Samo nastavení voleb nebylo férové, Fidesz při kampani rozhodně nehrál fér, utrácel přes zákonné limity, a navíc si přizpůsoboval volební obvody tak, aby to právě Orbánovi hrálo do karet. Vládní Fidesz prostě jen dál pošlapává právní stát, aby mohl vysávat evropské fondy pro své kumpány. Upevnila se tak navíc pozice Putinovy loutky, která mu otevírá cestu do Evropy,“ komentuje pirátský europoslanec Mikuláš Peksa.

Marcel Kolaja kritizuje evropské lidovce, za to, že nad Orbánem drželi několik let ochranou ruku. 

> „Je škoda, že evropská konzervativní scéna mlčela, když Orbán přepisoval volební okrsky, když ničil nezávislost a svobodu maďarských médií a když omezoval prodej knížek pro mladistvé. Za jeho neotřesitelnou pozici je bezesporu spoluodpovědná," dodává Kolaja.
