---
date:         2022-10-14
category:     blog
tags:         autorské-právo sněmovna legislativa
layout:       post
title:        "Piráti prosadili omezení šikany ze strany autorských svazů. Za rádio v provozovně už nebudou absurdní poplatky"
image:        /assets/img/articles/2022/autorak-2022.jpg
author:       
---

Praha, 14. října 2022 – Poslaneckou sněmovnou dnes prošla úprava autorského zákona. Do návrhu Ministerstva kultury prosadili pirátští poslanci Jakub Michálek a Klára Kocmanová několik zásadních změn. Ty výrazným způsobem zlepší postavení a ochranu uživatelů, zastaví zbytečnou šikanu majitelů provozoven s přijímači, které nevyužívají ke komerčním účelům, i posílí volnost tvorby umělců – autorů či interpretů. Stejně tak zabrání vzniku povinné kolektivní správy pro média. Návrh, který je naplněním dlouhodobého programu Pirátů i programového prohlášení vlády, nyní míří na projednání do Senátu.

> Dlouho očekávanou změnou je zrušení povinnosti hlásit produkci vlastní hudby OSA nebo hlásit produkci skladeb, u nichž vypršela ochranná lhůta, kdy jde o pravidla, jež v minulosti řada umělců kritizovala. Podařilo se také odstranit šikanózní paragrafy, kvůli nimž museli platit provozovatelé obchodů za to, že mají na prodejně například radiopřijímač, který ale nesouvisí s obchodní činností. *„OSA si činí nárok na vybírání poplatků, které jí nenáleží. Obrátili se na nás desítky lidí s tímto problémem, kdy po nich OSA vyžadovala poplatky za to, že měli přijímač třeba v železářství. Schválením úpravy dojde k ukončení této pro nás nepřijatelné praxe. Stojíme za zájmy občanů,”* vysvětlil předseda poslaneckého klubu Pirátů Jakub Michálek.

> Sněmovní úpravy zákona chválí i pirátská poslankyně Klára Kocmanová. *„Rušíme nadbytečné povinnosti a chráníme uživatele internetu před sledováním a před preventivním blokováním obsahu. Tento krok je součást naší trvalé snahy o zachování svobodného prostoru na internetu a svobodné kultury. Chráníme uživatele internetu před tzv. overblockingem, tedy preventivním blokováním ze strany automatických filtrů. Takové blokování by totiž mohlo ohrozit například sdílení memů či politické satiry, které jsou nedílnou součástí svobody vyjádření a svobody slova.”* vysvětlila Kocmanová další pozměňovací návrhy Pirátů, ti již v minulém volebním období upozorňovali na problémy zavádění automatických filtrů Evropskou unií.

> Jednou z diskutovaných částí zákona byl také vznik povinného kolektivního správce. *„Rušíme vznik rozšířené kolektivní správy. Ta by znamenala monopol jednoho “povinného” kolektivního správce pro všechna česká média. Je to zásadní změna zejména pro nezávislé vydavatele, kteří nebudou vystaveni tlaku větších mediálních domů rozhodujících o distribuci licenčních poplatků mezi všechny vydavatele,”* sdělila poslankyně Klára Kocmanová.
