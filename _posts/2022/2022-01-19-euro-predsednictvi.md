---
date:         2022-01-19
category:     blog
tags:         předsednictví europarlament kolaja gregorová peksa
layout:       post
title:        "Piráti oceňují priority francouzského předsednictví. Varují ale před volbami"
image:        /assets/img/articles/2021/kolaja-gregorova-peksa.jpg
author:       
---

Štrasburk, 19. ledna 2022 - Zelená transformace, regulace digitálních platforem a sociální Evropa. To jsou hlavní priority francouzského předsednictví Rady EU, které dnes europoslancům představuje prezident Emmanuel Macron. Pirátští europoslanci vybrané priority oceňují, zároveň se ale obávají, že předsednictví může být narušeno prezidentskými volbami ve Francii. Po Francii v červenci přebírá štafetu Český republika.

> „Jsem rád, že francouzské předsednictví vnímá potřebu změny pravidel na Internetu jako jednu ze svých priorit. Co se však týče aktu o digitálních službách (DSA), musíme si dát pozor, aby legislativa nebyla pod francouzským předsednictvím přijata zbytečně rychle na úkor kvality. Musíme si být jisti, že nová pravidla pro odstraňování nelegálního obsahu on-line nebudou omezovat svobodu slova,“ připomíná místopředseda Evropského parlamentu Marcel Kolaja. Ten se také aktivně účastní dokončování vyjednávání aktu o digitálních trzích (DMA) jako stínový zpravodaj za výbor pro vnitřní trh a ochranu spotřebitelů. „Náš společný cíl tady je jasný. A to nastavit taková pravidla, která navrátí na digitální trhy konkurenční prostředí, zkrotí digitální obry a podpoří menší firmy,” doplňuje Kolaja. 

> “Francouzské předsednictví je negativně poznamenané francouzskými prezidentskými volbami a to zejména ve výběru témat, kterým se věnovat nebude” domnívá se pirátská europoslankyně Markéta Gregorová. Jednou z priorit francouzského předsednictví je Konference o budoucnosti Evropy, ve které mohla veřejnost sdělovat své nápady o změnách EU.  “Věřím, že závěry, které přinesla Konference o budoucnosti Evropy Francouzi připraví objektivně, s ohledem na to, co si občané EU skutečně přejí,” dodává Gregorová.

> V oblasti transformace ekonomiky na moderní a udržitelnou zdůrazňuje Mikuláš Peksa vyjednávání podoby uhlíkového cla. „Je to nástroj, který pro importéry do Evropy zavede takové podmínky, aby evropský průmysl mohl dováženým produktům konkurovat. Na výrobky ze zemí, kde je výroba těžce neekologická, bude uvedeno speciální clo, které narovná tržní podmínky pro všechny. Francouzské předsednictví má ambice sjednotit emisní požadavky na vnitřní trh i dovoz ze třetích zemí, včetně Ruska nebo Číny. Naši oceláři v Ostravě získají férové podmínky vůči čínské konkurenci,“ vysvětluje Peksa.
