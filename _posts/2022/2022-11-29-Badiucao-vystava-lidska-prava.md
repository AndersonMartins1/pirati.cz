---
date:         2022-11-29
category:     blog
tags:         evropská-unie
layout:       post
title:        "Europoslankyně Gregorová pořádá výstavu čínského umělce a aktivisty odsuzující porušování lidských práv "
image:        /assets/img/articles/2022/Badi2.jpg
author:       
---
Brusel, 29. listopadu 2022 - Na zvěrstva autoritářských režimů či na válku na Ukrajině poukáže unikátní výstava přímo v budově Evropského parlamentu. Autorem originálních děl je čínský lidskoprávní aktivista Badiucao, kterého do Bruselu pozvala pirátská europoslankyně Markéta Gregorová. Ta se tématům porušování lidských práv věnuje dlouhodobě a autoritářské režimy za tyto činy hlasitě odsuzuje. 

> „Je mi velkou ctí přivítat čínského umělce Badiucaa i jeho satirická díla v Evropském parlamentu. Badiucao je nejen talentovaný umělec, ale v první řadě je bojovníkem za lidská práva. Chci aktivně bránit tomu, aby čínský režim hlasy lidskoprávních aktivistů umlčel, a proto jim hlas tímto způsobem poskytuji,” říká Gregorová.

> Umělecká díla reprezentují nejen moderní umění, ale také reagují na současné geopolitické a sociální otázky. Kvůli zpochybňování čínského represivního režimu není pro Badiucaa bezpečné vůbec v Číně pobývat, a proto v současné době působí z exilu v Austrálii. „Čína pravidelně zatýká, vězní, a dokonce mučí aktivisty a bojovníky za lidská práva, kteří upozorňují na zvěrstva páchaná na Ujgurech, Tibeťanech, Taiwancích i Číňanech. Západní lídři tyto kruté praktiky stále přehlíží a dávají přednost ekonomickým hodnotám před lidskými právy a bezpečností,” komentuje pozadí své tvorby Badiucao.

Badiucaova satirická kreslená díla i instalace jsou v Evropském parlamentu vystavená až do pátku. V minulosti proběhly výstavy jeho tvorby v Austrálii, Itálii i České republice, kde všude sklidily obrovský úspěch. Večerem provázela moderátorka Kateřina Procházková. 
