---
date:         2022-07-12
category:     blog
tags:         místní-rozvoj sněmovna
layout:       post
title:        "Bartoš: Lidé budou dostávat přesné a jasné informace o spotřebě tepla a teplé vody"
image:        /assets/img/articles/2022/bartoš001.jpg
author:       
---

Praha, 12. července 2022 – Prvním čtením dnes prošel v Poslanecké sněmovně návrh zákona, díky kterému budou lidé dostávat přesné a jasné informace o spotřebě tepla a teplé vody. Jde o transpozici EU směrnice do českého práva. Zprávy o vyúčtování budou občanům doručovány v minimálně měsíčních intervalech.

> *„V době zdražování energií je tento zákon pro naše občany obzvlášť důležitý. Všichni, kteří odebírají centrálně připravované teplo a teplou vodu, budou ze zákona informováni přesně, spolehlivě a jasně o aktuální spotřebě, pokud mají dálkově odečitatelná měřidla nebo zařízení pro rozdělování nákladů na vytápění. Návrhem se tak upravuje povinnost poskytovatele služeb informovat odběratele o jeho spotřebě tepla a teplé vody v pravidelných, alespoň měsíčních intervalech,“* říká ministr pro místní rozvoj Ivan Bartoš.

Předložená novela zákona je transpozicí relevantních ustanovení směrnice Evropského parlamentu a Rady (EU), kterou se mění směrnice o energetické účinnosti, do českého právního řádu. Návrh zákona také výslovně stanoví, že na splatnost nedoplatku na zálohách za služby nemají vliv takové vady rozúčtování, které nevedou k chybnému určení výše nedoplatku. Ministerstvo pro místní rozvoj tak reaguje na možné zpochybňování služeb a možné vyžadování penále za to, že družstvo nebo SVJ doručí vyúčtování s drobnou chybou.

