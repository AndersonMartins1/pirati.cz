---
date:         2022-03-02
category:     blog
tags:         digitalizace vláda
layout:       post
title:        "Ivan Bartoš představil Český digitální tým nezávislých expertů, bude radit s digitalizací Česka"
image:        /assets/img/articles/2022/ivan-bartos-03-2022.jpg
author:       
---

Praha, 2. března 2022 - Vzniká nezávislý poradní orgán místopředsedy vlády ČR pro digitalizaci Ivana Bartoše. Pod názvem Český digitální tým bude působit skupina expertních poradců, kteří nabídnou své dlouholeté zkušenosti z oblasti inovací, digitální transformace a modernizace. Inciativa si v souladu s prioritami vlády ČR v oblasti digitalizace klade za cíl zejména přispět ke zlepšení efektivity fungování státní správy a urychlení celkového procesu digitální transformace.

Jedenáct expertních poradců z České republiky i ze zahraničí z oblasti digitální transformace a modernizace státu, inovace, vědy a výzkumu, digitální ekonomiky a e-commerce, technologických startupů či oblasti legislativy se připojí k nově vniklému Českému digitálnímu týmu. Cílem poradního orgánu je podle Ivana Bartoše především snaha přispět k zefektivnění činnosti státní správy a urychlení procesu digitální transformace. I přes soubory různých opatření se Česko v mezinárodních žebříčcích hodnocení úrovně digitalizace a e-governmentu stále drží v průměru, v mnohých případech i podprůměru zemí EU. V této souvislosti bude tedy jednou z priorit činností Českého digitálního týmu snaha vyrovnat se standardům zemí, jakými jsou například Dánsko, Estonsko, Velká Británie, Austrálie či Tchaj-wan, kteří jsou v oblasti digitalizace skutečnými lídry.

> *„Je mi nesmírnou ctí a potěšením spolupracovat s lídry v oblasti digitální transformace. Vážím si nejen hluboké expertízy všech členů týmu, ale především toho že nad rámec svých četných aktivit věnují energii a čas této iniciativě. Nebojím se členy týmu, i všechny další aktivní experty v oboru digitalizace, nazvat v dobrém slova smyslu digitálními vlastenci,“* poznamenává Ivan Bartoš.

Členové Českého digitálního týmu pracují dobrovolně bez nároku na honorář, poradní činnosti v rámci této iniciativy se věnují ve svém volném čase. Tým odborníků v oblasti digitální transformace se bude scházet jednou za dva měsíce. V neformálním duchu budou diskutovat nad jednotlivými tematickými oblastmi, předkládat či zhodnocovat doporučení, zahraniční příklady, analýzy a soubory opatření.

S digitální transformací státu pomohou **Milan Vašina**, výkonný ředitel **ASPEN Institute Central Europe** a **Jan Indráček**, associate partner společnosti **McKinsey & Company**, kteří se tématu dlouhodobě věnují.

Digitální transformaci svou expertízou zastřeší **Eva Pavlíková**, spoluzakladatelka a ředitelka **Česko.Digital** a **Michal Bláha**, zakladatel inciativy **Hlídač státu**. O své cenné poznatky z oboru transformace společnosti do digitální podoby se podělí i další členka týmu **Diana Rádl Rogerová**, řídící partnerka společnosti **Delloite**. 

S oblastí digitální ekonomiky pomůže **Ondřej Ferdus**, ředitel Útvaru digitální ekonomiky a technologií **Svazu průmyslu a dopravy ČR**. O zkušenosti s oblastí e-commerce se podělí **Tomáš Havryluk**, místopředseda představenstva společnosti **Alza.cz**. Ekonom a výzkumník **Ole Jann** z Dánska, který v současnosti působí jako asistent profesor na **CERGE-EI**, bude sdílet své cenné poznatky z oblasti ekonomie informací a digitální ekonomiky. Zkušený investor a odborník na technologické startupy **Jiří Hlavenka** Českému digitálnímu týmu nabídne svou expertízu především, co se týká oblasti strartupů.

Dlouholetý ředitel **CZ.NIC Ondřej Filip** zaštítí oblast rozvoje internetu. **Radim Polčák**, prorektor pro rozvoj, legislativu a informační technologie **Masarykovy univerzity** Brno nabídne své dlouholeté zkušenosti v oblasti práva a technologií.


