---
date:         2022-09-14
category:     blog
tags:         válka evropska-unie lidská-práva
layout:       post
title:        "Další zbytečné krveprolití, kritizuje europoslankyně Gregorová Ázerbájdžán"
image:        /assets/img/articles/2022/azerbajdzan_gregorova.png
author:       
---

Štrasburk, 14. září 2022 – Pouhý den poté, co Ázerbájdžán začal ostřelovat pozice v Arménií, se pirátská europoslankyně Markéta Gregorová sešla ve Štrasburku s ázerbájdžánskou delegací. Kritizovala eskalaci konfliktu ze strany Baku a pokusy vyvolat další válku. A připomínala nedávnou dohodu obou zemí.

Ozbrojené síly Ázerbájdžánu zahájily včera o půlnoci ofenzivu v šesti nebo sedmi směrech vůči Arménii. Ázerbajdžánská agrese následovala po jeho závažném porušení příměří v Náhorním Karabachu, která je roky místem sporu mezi oběma zeměmi. Včerejší ostré střety si vyžádaly asi stovku obětí z řad vojáků obou armád. 

Situaci v regionu se dlouhodobě věnuje česká europoslankyně za Piráty Markéta Gregorová. Ta se dnes ráno sešla s delegací Ázerbajdžánu na již delší dobu plánované schůzce, kterou se rozhodla neodložit ve světle úterního dění, ale naopak využít k ostré kritice.

> „Včerejší agresi ze strany Ázerbajdžánu je třeba jasně odsoudit. Jde o další porušení příměří ze strany Baku, které evidentně využívá toho, že pozornost v rámci regionu je upřená na Ukrajinu, a že ruské jednotky již ze zjevných důvodů nejsou schopny zajišťovat klid zbraní. Je skutečně žalostnou vizitkou ázerbájdžánské diplomacie, že se tak děje pouhých pár týdnů poté, co se oba státy v Bruselu zavázaly, že začnou do konce měsíce pracovat na mírové dohodě. To jsem také ázerbájdžánské delegaci dnes na krátkém setkání řekla,“ neskrývá rozčarování česká europoslankyně.

Část kritiky ovšem Gregorová směřuje i evropským institucím. „Minulý týden jsem v naší frakci vyjednala, že navrhneme rezoluci k situaci v Ázerbájdžánu. Mrzí mě, že ostatní frakce to odmítly, i když bylo zjevně, že situace eskaluje. Jako kdyby někteří kolegové a kolegyně stále čekali, až poteče krev, než se začne něco dít,“ kritizuje Pirátka.

> „Situaci nepomáhá, že mezitím Komise vyjednala dvojnásobný odběr zemního plynu právě z Ázerbájdžánu. Když ruský diktátor napadl nevyprovokovaně svého souseda, jako svět jsme okamžitě reagovali. Teď napadá ázerbájdžánský diktátor svého souseda, a my utužujeme vazby. Chápu to, protože nežijeme v černobílém světě; ale nesouhlasím. Kvůli diktátorům jsme v komplikovaných i tíživých situacích – nikdy bychom se k nim tedy neměli obracet pro pomoc. Vždy se nám to vymstí," dodává Gregorová.

Foto: Ze setkání delegace Evropského parlamentu s arménským premiérem v únoru 2022
