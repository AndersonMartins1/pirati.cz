---
date:         2022-03-16
category:     blog
tags:         vláda mmr bydlení
layout:       post
title:        "Vláda schválila finanční podporu na ubytování lidí prchajících před válkou. Ministr Bartoš chystá i dotační program pro kraje a obce"
image:        /assets/img/articles/2022/bartos-03-2022.jpg
author:       
---

Praha, 16. března 2022 - Vláda dnes schválila potřebné kroky k zajištění ubytování pro lidi prchající před válkou. Dojde k přerozdělování příchozích mezi kraje, aby se ulevilo nejzatíženějším městům a regionům. Samosprávy i majitelé penzionů také dostanou za ubytování Ukrajinců finanční kompenzace. Ministr pro místní rozvoj Ivan Bartoš rovněž vládu seznámil s připravovaným dotačním programem pro obce a kraje. Díky němu by mohly nakoupit mobilní domy či obytné buňky, nebo rychle zrekonstruovat své budovy pro účely dlouhodobějšího ubytování. Do budoucna z toho budou těžit samozřejmě i čeští občané.

> *„Na Ukrajině umírají lidé, Putin bombarduje i nemocnice či porodnice. Je pochopitelné, že Ukrajinci hledají bezpečný úkryt v Evropě a my jim ho nemůžeme odepřít. Je ale třeba zajistit dostatek ubytovacích kapacit a podpořit kraje a obce, které takovou výzvu nemohou zvládnout samy. Po dohodě s hejtmany a naším pražským primátorem Zdeňkem Hřibem dojde k rozdělování příchozích rovnoměrněji po krajích, aby se ulevilo nejvíce zatíženým oblastem, například hlavnímu městu,”* uvedl Ivan Bartoš s tím, že ubytovatelé také dostanou kompenzace 200 až 250 korun za ubytovanou osobu na noc. Částku mohou ještě o něco navýšit ze svých rozpočtů kraje. 

> *„Jednáme také o tom, aby finanční příspěvek dostaly i domácnosti, které Ukrajincům nabízejí střechu nad hlavou. I podle odborníků to je nejlepší způsob, jak příchozím v začátcích ulehčit, pomoci jim s orientací a zapojením do běžného života. Parametry musíme nastavit samozřejmě co nejpečlivěji, aby situace nezneužili například obchodníci s chudobou. Nebo aby někteří pronajímatelé nedávali lidem výpovědi z nájmu ve vidině vyššího zisku,”* doplnil ministr pro místní rozvoj. 

> Klíčové je podle něj i zajištění dlouhodobějšího ubytování: *„Na resortu připravujeme nový národní dotační program, který obcím a krajům poskytne finance na nákup mobilních domů či obytných buněk. Nebo na rychlou rekonstrukci budov, které mají v majetku, a které se dají využít k ubytování. Program chceme spustit k 1. dubnu s tím, že bude možné uplatňovat náklady zpětně od momentu, kdy Putin vtrhl na Ukrajinu. Řada samospráv už totiž k rychlým rekonstrukcím a přestavbám přistoupila, za což jim moc děkuji. Stejně jako ostatním za enormní aktivitu a pomoc v současné krizi,”* uzavřel Bartoš.
