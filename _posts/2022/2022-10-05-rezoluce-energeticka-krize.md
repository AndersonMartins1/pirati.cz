---
date:         2022-10-05
category:     blog
tags:         evropska-unie
layout:       post
title:        "Piráti ocenili rychlé řešení energetické krize. Je to ale jen první krok, varují"
image:        /assets/img/articles/2022/peksa_vybor.jpg
author:       
---
Štrasburk, 5. října 2022 - Pirátští europoslanci jsou zklamaní z konečné podoby rezoluce týkající se energetické krize. Podle nich dnes přijaté usnesení mělo být ještě ambicióznější a výrazněji řešit sociální dopady či investice. Evropský parlament dnešním hlasováním vyzval k zavedení přiměřeného cenového stropu na dovoz plynu prostřednictvím plynovodů a opatření proti spekulacím.

> „Rezoluce ocenila, že jsme dokázali v krátkém čase najít společné evropské řešení, které skutečně funguje. I díky němu klesla velkoobchodní cena plynu od srpna asi o 50 %. Je to ale jen první krok. Evropský parlament dnes bohužel promarnil příležitost napomoci tomu, aby naše společná odpověď na energetickou krizi byla mnohem účinnější,” uvedl k hlasování Mikuláš Peksa, pirátský europoslanec a předseda Evropské pirátské strany.
 
> „K řadě opatření se budeme muset vrátit příště, například v pomoci lidem ve finančních potížích, k posílení transparentnosti energetického trhu nebo k dlouhodobým investicím do decentralizované a digitální energetické infrastruktury,” upozorňuje europoslanec Mikuláš Peksa na konkrétní opatření, která se do rezoluce nedostala.

Válka na Ukrajině vedla k energetické krizi a rapidnímu nárůstu ceny elektřiny a plynu. Evropská komise v reakci na to navrhla mimořádná opatření, která mají zmírnit dopad na spotřebitele i podniky. Mezi dřívější kroky patří plán RePowerEU, který má za úkol zbavit Evropu závislosti na ruském plynu, a plán na snížení poptávky plynu. Rada a Parlament také již v červnu odsouhlasili plány na naplnění plynových zásobníku. Rada také na mimořádném zasedání ministrů pro energetiku schválila přerozdělení mimořádných zisků energetických firem, solidární zdanění společností dodávajících fosilní paliva či povinné úspory elektřiny v čase nejvyšší spotřeby. 
