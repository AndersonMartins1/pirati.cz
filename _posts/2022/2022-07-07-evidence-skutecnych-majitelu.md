---
date:         2022-07-07
category:     blog
tags:         transparence korupce legislativa sněmovna
layout:       post
title:        "Sněmovna schválila první protikorupční zákon z pirátského balíčku. Evidence skutečných majitelů zajistí odpovědnost firem a otevře cestu ke 179 miliardám z EU"
image:        /assets/img/articles/2022/jakub-michalek-eet-bioslozka.jpg
author:       
---

Praha, 7. července 2022 - Sněmovna dnes ve zrychleném režimu schválila novelu o evidenci skutečných majitelů. Jde o první přijaté opatření z pirátského protikorupčního balíčku, který představila strana v červnu. Díky němu zůstanou průhledné vlastnické struktury firem, omezí se praní špinavých peněz i šmeliny s dotacemi či veřejnými zakázkami. Stejně tak pokoutný sponzoring politických stran. Novela je také jednou z podmínek Evropské komise, aby mohlo Česko čerpat 179 miliard na rozvoj země. Novelu chtěli Babišovi poslanci zneužít k účelovým změnám ve prospěch Andreje Babiše.

> *„Schválení zákona je dobrou zprávou pro občany. Evidence skutečných majitelů nám totiž nejen umožňuje rozplétat vlastnické struktury firem a omezit problémy s praním špinavých peněz, nedohledatelností příjemců veřejných zakázek a dotací. Ale je také jednou z podmínek Evropské komise, aby mohlo Česko čerpat 179 miliard z Národního plánu obnovy třeba na léčbu rakoviny, nové železnice či digitalizaci státu. Právě tyto peníze pro občany přitom hnutí ANO hrozilo zablokovat, pokud vláda účelově nezmění zákon, aby už Andrej Babiš nebyl veden jako skutečný vlastník Agrofertu. To jsme razantně odmítli, s korupčníky se nevyjednává,”* uvedl předseda poslaneckého klubu Pirátů Jakub Michálek. 

Schválení zákona do termínu určeného Evropskou komisí se dalo totiž stihnout pouze v případě, kdy se místo běžného dlouhého legislativního procesu novela schválí již v 1. čtení v tzv. „devadesátce“ – tedy v rychlém režimu. Tento postup však mohly zablokovat dva poslanecké kluby nebo 50 poslanců. Právě to se rozhodl ve svůj prospěch využít Andrej Babiš, který hrozil obstrukcemi, pokud se zákon účelově nezmění v jeho prospěch. Dokládají to i dokumenty z Ministerstva spravedlnosti. Piráti informace ohledně vydírání zveřejnili.  

> *„Babiš asi nečekal, že se informace z jeho zákulisních čachrů dostane na veřejnost. Lidé mají ale právo vědět, o co se Andrej Babiš, Alena Schillerová a Radek Vondráček v zákulisí pokoušeli. Kdyby byla jejich původní změna schválena, nikdo by nemohl vědět, který člověk má konečný zisk z podnikání firmy, ať už jde o veřejné zakázky či třeba černé skládky. Proto jsme vše zveřejnili a ukázalo se, že to byl správný krok. Díky našemu i veřejnému tlaku muselo totiž ANO couvnout a nechat zákon hladce projít,”* doplnil Michálek. 

Novela zákona o evidenci skutečných majitelů je součástí protikorupčního pirátského balíčku. Ten obsahuje 13 opatření proti rozkrádání a korupci, které chtějí co nejdříve prosadit. Řadu z těchto opatření navrhovali Piráti už v minulém volebním období, tehdejší vláda je ale blokovala. Kvůli korupci každý rok přitom přichází Česko o stovky miliard, které by se daly využít na podporu lidí a rozvoj země.

Pirátský protikorupční balíček najdete na: **[www.koneckorupce.cz]( www.koneckorupce.cz)**.
