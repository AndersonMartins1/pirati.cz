---
date:         2022-08-23
category:     blog
tags:         kultura
layout:       post
title:        "Zástupci Ministerstva kultury dnes jednali o spolupráci mezi ICOM, ICOM CZ a Spojenými arabskými emiráty"
image:        /assets/img/articles/2022/chrast-mkcr.jpg
author:       
---

Náměstek ministra kultury Ondřej Chrást se dnes v pražském kongresovém centru setkal s její výsostí princeznou Latifa Bint Mohammed Bin Rashid Al Maktoum ze Spojených arabských emirátů a s dalšími představiteli ICOM.

Přátelské setkání bylo pro všechny strany příležitostí ke vzájemnému seznámení a diskuzi o spolupráci v oblasti kultury. Tématem byla rovněž nadcházející 27. Generální konference Mezinárodní rady muzeí, která se uskuteční v Dubaji v roce 2025.

Podle náměstka Ondřeje Chrásta může Česká republika v oblasti kultury nabídnout řadu zkušeností nejenom s obnovou památek a ochranou kulturního dědictví, ale i s realizací výstav současného i tradičního umění nebo s lidovou kulturou. Společným tématem mezi Českou republikou a Spojenými arabskými emiráty může být archeologický výzkum, zkušenosti z oblasti muzejnictví nebo obecně péče o kulturní dědictví. Všechny uvedené oblasti by mohly být pro obě strany přínosné a mohly by se stát nosnými tématy budoucích kulturních výměn.

Bohatství Spojených arabských emirátů umožňuje kulturní rozvoj především v oblasti architektury. V emirátech tak v poslední třetině 20. století a na začátku 21. století vznikla řada významných staveb. K nejznámějším patří Burdž Chalífa. Jde o nejvyšší mrakodrap světa, který byl postaven v letech 2004–2010 v městě Dubaj. Další proslulou stavbou, a symbolem celého státu, se stal hotel Burdž al-Arab. Neméně unikátní stavbou je také galerie Louvre Abu Dhabi, muzeum Guggenheim Abu Dhabi a další.  Největší sakrální stavbou v zemi je Mešita šejka Zajeda, otevřená v roce 2007.
