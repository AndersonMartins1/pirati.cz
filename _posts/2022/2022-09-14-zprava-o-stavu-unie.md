---
date:         2022-09-14
category:     blog
tags:         válka evropska-unie energie
layout:       post
title:        "Dostupné ceny energií, válka ale i ochrana soukromí. To jsou podle Pirátů největší výzvy Evropské unie"
image:        /assets/img/articles/2022/europoslanci_plenum.jpg
author:       
---

Štrasburk, 14. září 2022 – Energetická bezpečnost, dostupné ceny energií, ale také otevřenost vůči novým členům a ochrana soukromí občanů. To by měly být podle pirátských europoslanců hlavní priority Evropské unie na příští rok. Předsedkyně Evropské komise Ursula von der Leyen v dnešním tradičním projevu zhodnotí uplynulý a rok a představí, čemu se bude věnovat. Podle Pirátů by měla představit zejména konkrétní detaily společného evropského řešení energetické krize. 

Největší zklamání za poslední rok vnímá kvestor Evropského parlamentu a europoslanec Marcel Kolaja v nových pravidlech týkajících se povinné kontroly soukromých zpráv uživatelů. 

> „Podle nesmyslného návrhu Evropské komise by provozovatelé komunikačních služeb, jako je e-mail nebo chatovací platformy, šmírovali každého z nás. I nevinné obrázky dětí z dovolené mohou skončit prošetřováním. Celá legislativa je podle mě k zahození. Souhlasím s tím, že musíme zabránit zneužívání dětí, ale zde se Komise opravdu sekla,“ říká Kolaja k návrhu Komise a jeho slova potvrzuje i německá Asociace na ochranu dětí. Podle ní je návrh neefektivní a nepřiměřený.

Podle europoslankyně Markéty Gregorové patří k největší výzvě nejenom pro Evropskou komisi řešení dopadů války na Ukrajině a související energetické i ekonomické krize. 

> „S výjimkou trojského koně Putinových zájmů, kterým je Orbánovo Maďarsko, je Evropa nebývale jednotná. O to spíš však doufám, že Ursula von der Leyen zmíní, jaká je skutečná budoucnost nových i starých kandidátských zemí. V době, kdy některé čelí přímo vojenské agresi Ruska a jiné poslouchají výhrůžky, potřebují více než mediální sliby – potřebují jasný plán své evropské integrace,“ říká Gregorová. 

To, že jednotný společný postup Evropy funguje, si pochvaluje také europoslanec a předseda Evropské pirátské strany Mikuláš Peksa. 

> “Putina naše kroky bolí. I proto Kreml oznámil, že plynovod Nord Stream 1 nespustí, dokud budou platit sankce. To ukazuje jeho zoufalost. Nesmíme couvnout a na současnou mimořádnou situaci musíme reagovat mimořádnými prostředky. Proto podporuji návrh Evropské komise, díky kterému budou mít členské země značné prostředky na financování svých opatření pro snížení cen energií. Tento návrh také vytvoří společný rámec pro postup států i v jiných oblastech, které musíme tuto zimu řešit, jako je například nižší spotřeba elektřiny. Všichni si uvědomujeme, že je potřeba jednat urgentně, i proto doufám, že návrh Komise najde mezi členskými státy dostatečnou podporu,” dodává Mikuláš Peksa.
