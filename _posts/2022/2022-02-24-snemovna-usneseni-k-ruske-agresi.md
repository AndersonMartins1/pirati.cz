---
date:         2022-02-24
category:     blog
tags:         rusko ukrajina sněmovna
layout:       post
title:        "Poslanecká sněmovna jednohlasně odsoudila ruskou invazi na Ukrajině"
image:        /assets/img/articles/2022/Usneseni snemovny a ukrajinsky velvyslanec.jpeg 
author:       
---

Poslanecká sněmovna dnes na mimořádné schůzi jednohlasně odsoudila ruskou invazi na Ukrajině. Pro usnesení hlasovalo všech 166 přítomných poslanců. Na plénu Poslanecké sněmovny promluvil i velvyslanec Ukrajiny v České republice Jevhen Perebyjnis. 

> ,,Jako celá Poslanecká sněmovna jsme se jasně postavili na stranu napadené země a za účinné sankce proti agresi Ruské federace. Tato válka se bezprostředně týká i nás, nejen lidsky či z hlediska narušení bezpečnosti celé Evropy a možných hrozeb, ale také se vede i na našich sociálních sítích a v našem veřejném prostoru. Buďme silní i v čelení dezinformacím a lživé a agresivní rétorice cíleně šířené putinovskou propagandou,” uvedla místopředsedkyně Sněmovny Olga Richterová z Pirátské strany. 

> ,,Probudili jsme se do Evropy, ve které Rusko rozpoutalo válku. Odpověď civilizovaného světa musí být okamžitá a rázná. Ukrajinskými městy se ozývají výbuchy, metra a kryty po celé zemi se podle svědectví plní rodinami s malými dětmi. Těm všem jde v tuto chvíli o holý život kvůli diktátorovi, který se neštítí vůbec ničeho. Je bytostným zájmem České republiky, abychom nebyli na straně poražených a Ukrajině v této těžké chvíli maximálně pomohli. Tady už není v sázce jen budoucnost našeho spojence, ale budoucnost nás všech,“ řekla předsedkyně TOP 09 a Poslanecké sněmovny Markéta Pekarová Adamová. 

> ,,Evropa prožívá nejtěžší chvíle za mnoho posledních desítek let. Rusko vedené Vladimirem Putinem se definitivně rozhodlo pro válku a zaútočilo na svobodnou a demokratickou Ukrajinu. Jako Česká republika máme nedávnou zkušenost a víme, že ruské tanky dojedou hodně daleko. Tento válečný akt Ruska jasně odmítáme. Zároveň jsme vyjádřili plnou podporu a naprostou solidaritu ukrajinskému národu a představitelům ukrajinské vlády. Plně podporujeme veškeré kroky Evropské unie a NATO vůči Rusku včetně ekonomických sankcí,” doplnil předseda poslaneckého klubu KDU-ČSL Marek Výborný.

> „Je dobře, že se dnes Poslanecká sněmovna sešla a jednomyslně přijala usnesení, které jednoznačně odsuzuje akt agrese a vyzývá vládu k veškeré pomoci, včetně zavedení mezinárodních sankcí v maximálním rozsahu,“ popsal předseda poslaneckého klubu ODS Marek Benda.

> ,,Plně stojíme za Ukrajinou, která se dnes stala obětí agrese, jakou Evropa naposledy zažila za 2. sv. války. Jsme připraveni Ukrajině pomoci, podporujeme ty nejtvrdší možné sankce proti Rusku. Oceňuji, s jakou rychlostí byla svolána mimořádná schůze Poslanecké sněmovny, i to, že jsme všemi přítomnými hlasy přijali usnesení odsuzující barbarské chování Vladimira Putina. Je to jasný signál, že celá Česká republika je v této otázce jednotná," uzavřel předseda poslaneckého klubu Stan Josef Cogan.

Celé znění usnesení lze najít [ZDE](assets/pdf/Usneseni_Poslanecke_snemovny.pdf)
