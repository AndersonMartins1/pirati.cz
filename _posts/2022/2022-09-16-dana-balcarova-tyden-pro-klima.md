---
date:         2022-09-16
category:     blog
tags:         životní-prostředí senát volby
layout:       post
title:        "Komentář Dany Balcarové: Plány a strategie nestačí, s klimatickou změnou musíme bojovat na všech úrovních politiky, i v Senátu"
image:        /assets/img/articles/2022/dana-balcarova01.jpg
author:       
---



Praha, 16. září 2022 – V tomto týdnu, tedy od 12. do 18. září, probíhá napříč celou Českou republikou akce Týden pro klima. Na probíhající klimatickou změnu se upozorňuje již roky, ale reálně jsme jako společnost neudělali dost. Dosavadní úsilí ještě k tomu narušila energetická krize posílená invazí Putina na Ukrajinu. Některé věci jako jednotlivci ovlivnit nemůžeme, pořád máme ale dost velký prostor k tomu, abychom zlepšovali věci v našem bezprostředním okolí. Setkávám se s řadou občanů, kteří pomáhají ve svém okolí, jednám se zástupci organizací, které mají pozitivní vliv na naši přírodu a vím, jak veškeré tyto aktivity propojit na úrovni obcí a krajů a jak tyto změny iniciovat i legislativně. V tom chci navázat na práci, kterou jsem započala už v roce 2017 jako poslankyně a předsedkyně Výboru pro životní prostředí v letech 2017-2021. Nestačí jen plány a strategie. Konkrétní opatření musíme realizovat. 

Energetická krize zcela ovládla mediální prostor. Naléhavé volání po boji proti změnám klimatu spojené s ničivým požárem v Hřensku ustalo. Ba co víc, stále častěji se objevují hlasy, které z energetické krize obviňují právě plány klimatické neutrality. Energetickou krizi v tomto rozsahu způsobila agrese Putinova režimu na Ukrajině. A v druhé řadě situaci komplikují právě projevy klimatické změny, nikoliv snahy o ochranu klimatu. Celou situaci dlouhodobě zhoršovala i neochota minulých vlád modernizovat naši energetiku, omezit plýtvání energiemi a významně podpořit rozvoj obnovitelných zdrojů. Odpovědí není oddělené řešení otázek energie, inovací, sociálních dopadů a mezinárodní a bezpečnostní politiky, ale naopak koordinace a provázanost těchto opatření.

Elektrické energie je nedostatek. Na vině jsou i rozsáhlá sucha – ta ve Francii vyřadila z provozu část jaderných elektráren a vodních elektráren, v Norsku dokonce podstatnou část elektráren vodních. V souvislosti se změnou klimatu dochází i k takzvaným větrným suchům, což znamená problém pro produkci elektřiny z větrných parků. Budeme-li ustupovat z našich klimatických cílů, ať již návratem k fosilním palivům, či zrušením emisních povolenek, jen tím prohloubíme naše dlouhodobé problémy, stejně jako závislost na Rusku. 

Komunitní energetika může být jednou z cest, jak levně a udržitelně produkovat elektrickou energii a jak si zachovat soběstačnost. Proto jsem v květnu 2021 podala návrh, který by tuto možnost produkce energie zavedl i do zákona o podporovaných zdrojích energie. Bohužel Sněmovna tehdy můj návrh zamítla. 

S radostí jsem se podílela na aktivitách Pracovní skupiny pro klima na P6, kterou zřídila Rada městské části Prahy 6. Ve skupině jsme probírali nejen strategii, ale i konkrétní projekty. Šlo především o úsporná opatření na budovách v majetku MČ a také o podporu instalace obnovitelných zdrojů energie na budovách v majetku Prahy 6, jako jsou bytové domy, školy a školky. 

Na vybraných objektech by mělo dojít k realizaci pilotní instalace fotovoltaických systémů. Město chce využít celého jejich potenciálu. Navrhla jsem proto také zapracovat do doporučení možnost zapojení soukromých vlastníků nemovitostí na Praze 6 s vhodnými střechami pro instalaci fotovoltaických panelů.

Přímý dopad na ochranu klimatu měla další plánovaná opatření jako rozvoj modrozelené infrastruktury (například zelené střechy, zelené stěny, účelné zachytávání dešťové vody atd.) a využití bioodpadu. Pracovní skupina pro klima na Praze 6 bohužel zanikla poté, co její doporučení přijala Rada Prahy 6 a poté Zastupitelstvo. Budu proto usilovat, společně s Piráty z Prahy 6, o obnovení práce skupiny hned po volbách ať už z pozice senátorky nebo občanky.
