---
date:         2022-11-15
category:     blog
tags:         legislativa digitalizace korupce ekonomika návykové-látky
layout:       post
title:        "Piráti prosazují zlepšení služeb pro občany skrz digitalizaci, poctivé nastavení veřejných zakázek i financování Lánské obory a regulaci nikotinových sáčků"
image:        /assets/img/articles/2022/snemovna-11-2022.jpg
author:       
---

Praha, 15. listopadu 2022 – Zlepšení služeb pro občany skrz digitalizaci i férovější a poctivější nastavení veřejných zakázek. To je cílem dvou návrhů ministra pro místní rozvoj Ivana Bartoše, které v týdnu projedná Sněmovna. Konkrétně jde o vznik Digitální informační agentury (DIA), která položí základy potřebné k digitalizaci. A o novelu zákona o zadávání veřejných zakázek, jež omezí přístup odsouzených firem k veřejným zakázkám i sníží administrativní náročnost. Plénum bude hlasovat také o vetu prezidenta k letošnímu rozpočtu, v němž koaliční poslanci včetně Jakuba Michálka omezili finance pro Lesní správu Lány po vedením odsouzeného korupčníka pana Baláka. Piráti budou rovněž prosazovat regulaci tzv. nikotinových sáčků, aby se už nedostaly k dětem.

> Podle Ivana Bartoše, který vznik DIA předložil, je dnes digitalizace v Česku rozdrobená mezi resorty, chybí koordinované řízení a to má vznik DIA změnit. *„Jako vláda jsme se zavázali, že chceme akcelerovat a posunout digitalizaci v naší zemi a zlepšit služby občanům. DIA pro to konečně položí potřebné základy. Ty doposud bohužel chyběly. Obdobnou instituci mají v mnoha jiných digitálně vyspělých zemích a volá po ní i naše odborná veřejnost. V zahraničí totiž jasně vidíme, že je koordinované řízení nutným předpokladem pro usnadnění života občanů a zefektivnění chodu úřadů,”* uvedl Bartoš.

> Zásadním tématem je pro Piráty kromě digitalizace také boj proti korupci, proto na Ministerstvu pro místní rozvoj připravili novelu zákona o zadávání veřejných zakázek. *„Nově bude platit, že pokud bude společnost v rámci koncernu odsouzena k zákazu účasti na veřejném tendru, nebude se moci na zakázce podílet, i když ji získá její sesterská společnost. Zlepší se i dohled u podlimitních veřejných zakázek. U nich zadavatel dosud nemá povinnost hledět na trestní minulost vybraného dodavatele, i kdyby byl odsouzen v závažných korupčních kauzách. To měníme,”* popsal ministr pro místní rozvoj.

> Předseda poslaneckého klubu Pirátů Jakub Michálek k novele podává pozměňovací návrh, který zaručí, aby zakázky nemohly získávat společnosti, jejichž skutečným majitelem jsou například členové vlády: *„Návrh jde cestou průhlednosti v hospodaření s veřejnými penězi. Politici musí skládat účty, aby měli důvěru veřejnosti. Navrhuji, aby vládní funkcionáři nebyli současně příjemci veřejných zakázek a aby to bylo jasně uvedeno v zákoně. Také navrhuji, aby firmy, které nemají řádně zveřejněné účetní výkazy, mohly být ze zadávacího řízení vyloučeny.”*

> Tématem tohoto sněmovního týdne bude i rozpočet pro tento rok a přehlasování veta prezidenta. *„Je třeba zajistit finance pro pomoc občanům v krizi. Plně ovšem souhlasíme s nutností řešit i příjmovou stránku rozpočtu. Proto Piráti ostatně přišli už letos na jaře s mimořádnou solidární daní pro firmy s neočekávanými zisky v důsledku zdražování a války. Je ale otázka, zda prezidentovi spíše nevadí osekání peněz pro Lánskou oboru a tedy odsouzeného korupčníka pana Baláka. Veto je dle mého ze strany Hradu spíše takový záškodnický čin na efekt,”* okomentoval Jakub Michálek.

> Piráti představili také koaliční návrh na regulaci tzv. nikotinových sáčků, které jsou vysoce návykové a oblíbené především u dětí a mladistvých. *„Není rozhodně správné, že nikotinové sáčky narozdíl od tabákových výrobků nepodléhají žádné regulaci. Sáčky sice neobsahují tabák, obsahují ale nikotin, kterého je uvnitř často mnohem více než v případě cigaret. Ten je silně návykový a zdraví škodlivý.  Návrh, u kterého jsem spolu s dalšími koaličními partnery spolupředkladatelkou a který jde nyní na vládu, zavede omezení prodeje nikotinových sáčků lidem mladším 18 let. Věřím, že toto opatření projednáme co nejdříve,”* představila návrh Klára Kocmanová s tím, že jej ještě doplní vyhláška Ministerstva zdravotnictví, která omezí obsah nikotinu v nikotinových sáčcích a upraví vzhled obalů, aby nebyly pro mladistvé tolik lákavé. 
