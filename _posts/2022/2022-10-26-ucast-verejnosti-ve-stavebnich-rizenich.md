---
date:         2022-10-26
category:     blog
tags:         životní-prostředí legislativa
layout:       post
title:        "Klára Kocmanová: Účast veřejnosti ve stavebních řízeních není zpomalením, Piráti prosazují její zachování"
image:        /assets/img/articles/2022/klara-kocmanova00.jpg
author:       
---



Praha, 26. října 2022 – Vydávání stavebních povolení má být i díky Pirátům jednodušší a rychlejší. Napomoci tomu má kromě novely stavebního zákona i nový zákon o jednotném environmentálním stanovisku připravený Ministerstvem životního prostředí. Piráti ho jako celek vítají, ale považují za zásadní, aby vláda dodržela své programové prohlášení a zachovala a rozšířila účast veřejnosti ve stavebních řízeních.

Účast spolků byla poprvé významně omezena v roce 2017. Jak se ale ukázalo, ke zrychlení stavebních řízení díky tomu nedošlo. Nyní je ze strany Ministerstva životního prostředí předloženo znění zákona o jednotném environmentálním stanovisku, které by způsobilo, že z řízení budou spolky vynechány v ještě více případech než dosud, například v řízeních ohledně ochrany ohrožených druhů.

*„Vliv stavby na krajinu nebo ohrožené druhy se musí zohlednit už během vyřizování povolení. Pokud by se účast veřejnosti ze zákona úplně vyškrtla, případné porušení zákonů na ochranu životního prostředí by se řešilo až soudně. To se rozhodně nedá považovat za zjednodušení. A co víc - případná škoda na přírodě by se již stala. Řešit újmu až po začátku stavebních prací by bylo pozdě,“* říká ke zvažovaným návrhům poslankyně Klára Kocmanová.

*„Programové prohlášení přitom vládu zavazuje k podpoře zapojení veřejnosti. Doufám tedy, že vláda nakonec schválí verzi, která zapojení veřejnosti vrací alespoň na úroveň před rokem 2017,“* doplnila Kocmanová.

Návrh zákona o jednotném environmentálním stanovisku bude vláda znovu projednávat již tento čtvrtek 27. října. Jeho hlavním obsahem je zjednodušení systému vydávání stanovisek dle devíti různých zákonů do jednoho jednotného environmentálního stanoviska, což Piráti dlouhodobě podporují.
