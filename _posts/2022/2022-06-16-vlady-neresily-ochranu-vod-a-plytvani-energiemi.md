---
date:         2022-06-16
category:     blog
tags:         životní-prostředí senát 
layout:       post
title:        "Minulé vlády zanedbaly ochranu vod a neřešily plýtvání energiemi ve veřejných budovách, potvrdila zpráva NKÚ. Piráti nabízejí řešení"
image:        /assets/img/articles/2022/balcarova-wagenknecht.jpg
author:       
---

 

Praha, 16. června 2022 – Závažná pochybení ministerstev zdravotnictví, zemědělství a životního prostředí v období Babišovy vlády odhaluje Výroční zpráva NKÚ za rok 2021, kterou dnes projednal Senát. Poslankyně Klára Kocmanová, senátor Lukáš Wagenknecht a kandidátka do Senátu Dana Balcarová za Piráty proto apelují na řešení dlouho zanedbávaných oblastí. Mezi ně patří účinná opatření ke zlepšení jakosti podzemních a povrchových vod i právní úprava pro zmírnění sucha a nedostatku vody. Předchozí vlády nedokázaly v minulých letech zastavit ani plýtvání energií ve veřejných budovách.

Kvalita a dostupnost vody patří dlouhodobě mezi priority senátní kandidátky Dany Balcarové, která přichází i s konkrétními návrhy, které prosazovala v minulém volebním období jako opoziční poslankyně.

*„V Senátu chci prosadit novelizaci vodního zákona s cílem nastavit jasné a nezpochybnitelné zásady ochrany vodních zdrojů formou ochranných pásem a ochrany vody před znečištěním ze zemědělské činnosti. Budu usilovat u ukotvení funkčního systému šetření a řešení havárií postihujících vodní zdroje. Podporuji také dlouhodobé programy pro vědu a výzkum kvality pitné vody a technologií pro úpravy pitné vody včetně takových, které s ní šetrně hospodaří,”* říká Balcarová ke svým záměrům, které prosazovala už jako poslankyně v minulém funkčním období.

*„Právě výskyt pesticidních a dusíkatých látek, který má přímý vliv na kvalitu zdrojů pitné vody, je podle NKÚ velkým problémem a v některých místech se jejich výskyt dokonce zvýšil. I přes negativní vliv zemědělských pesticidů na lidské zdraví a ekosystémy roste počet povolených výjimek z hygienického limitu pro pitnou vodu,“* doplňuje pirátská poslankyně Klára Kocmanová.

Energetická účinnost je další téma, ve kterém stát v letech 2014-2020 selhával. Ke snížení spotřeby energií ve veřejných budovách došlo pouze o cca jednu pětinu z plánovaných úspor. To je podle Pirátů špatná zpráva, protože právě stát by mohl a měl jít příkladem.

*„Věřím, že současná vláda urychlí zavadění usporých opatření v budovách, a to nejen těch státních. Oblast energetických úspor je jednou z priorit České republiky. Práci NKÚ a jeho výroční zprávu považuji za velmi kvalitní. Závěry, které NKÚ ve své zprávě uvádí, jsou znepokojující pro Českou republiku, a to i vzhledem k možným ekonomickým dopadům na občany, které jsou již nyní velmi výrazné, i kvůli současné ekonomické situaci související s ruskou agresí na Ukrajině. Závěry NKÚ ukazují, že stát nehospodaří dobře, efektivně, není výkonný a v řadě oblastí nesplňuje svou funkci. Ačkoliv je za závěry komunikované ve Výroční zprávě zodpovědná vláda premiéra Babiše, považuji za zásadní, aby současná vláda bezodkladně přijala nápravná opatření, která do budoucna zajistí rozpočtovou odpovědnost,”* komentuje zprávu NKÚ senátor Lukáš Wagenknecht.

 
