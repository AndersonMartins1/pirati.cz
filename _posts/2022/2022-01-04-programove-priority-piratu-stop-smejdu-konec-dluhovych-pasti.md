---
date:         2022-01-04
category:     blog
tags:         vláda celostátní
layout:       post
title:        "Piráti představili své priority pro programové prohlášení vlády. Chtějí dostupné bydlení, ochranu lidí před „šmejdy“ i dluhovými pastmi a získat pro občany miliardy pomocí chytrých trendů, digitalizace či omezení korupce"
image:        /assets/img/articles/2022/ivan-bartos00.jpg
author:       
---


Praha, 4. ledna 2022 - Piráti představili své priority do programového prohlášení vlády, na kterém se nyní intenzivně pracuje. Jejich návrhy vycházející z koaliční smlouvy se dotýkají všech resortů a mají za cíl zajistit rozvoj České republiky, aby z toho těžili lidé, firmy i krajina. „Klíčová je ochrana lidí a spotřebitelů nejen před problémy s energiemi, ale i pádem do dluhových pastí či předlužením. Zajištění dostupnějšího bydlení například pomocí lepšího stavební zákon nebo zákona o podpoře v bydlení. Zásadní je i zákon o střetu zájmů a protikorupční legislativa, která ušetří státu miliardy, jež se budou dát využít třeba ve zdravotnictví či školství. Zasazujeme se o ulehčení byrokracie pro malé a střední firmy, občany nebo digitalizaci. Stejně tak šetrnou modernizaci hospodářství, rozvoj inovací a vzdělávání, což přinese jak nová pracovní místa a příležitosti, tak zajistí lepší ochranu přírody,“ popsal ministr pro místní rozvoj a předseda Pirátské strany Ivan Bartoš.

> „Na programovém prohlášení vlády nyní probíhají ve spolupráci s dalšími stranami intenzivní přípravy. Jednáme také s tripartitou či profesními komorami. Cílem je najít takovou shodu, která bude komfortní pro všechny zúčastněné, a hlavně dobrá pro tuhle zemi a její občany. Za resorty, které máme s Piráty v gesci, tedy místní rozvoj, legislativu, zahraniční věci a digitalizaci, je vše na dobré cestě, ale koaliční shoda musí být nad celým programovým prohlášením ve všech resortech. Proto se mu věnují i naše další pirátské odborné týmy,“ uvedl Ivan Bartoš.

> „Za Piráty jsme si v každé oblasti vydefinovali důležité priority, které jsou zásadní pro rozvoj České republiky, a které by tak měly být součástí programového prohlášení. Jde o naše dlouhodobé priority, jež se také po společné dohodě propsaly do koaliční smlouvy. Věřím proto, že na nich nalezneme v rámci vládní koalice soulad i s ohledem na potřebné financování,“ nastínil ministr pro místní rozvoj s tím, že u většiny oblastí se očekává vesměs shoda.

> „Debata se vede například nad tím, jakým způsobem pomoci lidem v dluhových pastech k návratu do běžného pracovního procesu i života. Za nás by byla jedním z efektivních řešení místní teritorialita exekutorů, pro kterou ovšem nemáme podporu napříč stranami. Vyjednali jsme ale například zkrácení insolvencí na tři roky pro podnikatele i nepodnikatele a zjednodušení mnohonásobných exekucí, za což jsem moc rád. Zasazujeme se také třeba o to, aby byla zohledněna podpora dětských skupin. Nebo se zavedl rozklikávací rozpočet. Jednáme rovněž o paušální dani, kdy zvyšování limitu pro OSVČ na příjem do 2 milionů korun nepovažujeme vzhledem k obřímu zadlužení státu nyní za moudrý krok. Živnostníky chceme podpořit jinak, jednou z priorit je například ulehčení od byrokratické zátěže při správě daní a poplatků, zrušení EET, zvýšení limitu pro povinnou registraci k DPH nebo jednotné inkasní místo,“ doplnil Bartoš.
