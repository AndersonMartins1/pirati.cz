---
date:         2022-02-07
category:     blog
tags:         finance mmr
layout:       post
title:        "Bartoš: Pomůžeme i těm, na které minulá vláda zapomněla"
image:        /assets/img/articles/2022/bartos-fiala.jpg
author:       
---

 

Ministr pro místní rozvoj Ivan Bartoš spolu s předsedou vlády Petrem Fialou a dalšími kolegy z vlády dnes navštívili jihomoravské obce, které loni v červnu postihlo ničivé tornádo. “Jsem rád, že obyvatelé postižených obcí na jihu Moravy čerpají prostředky určené na znovu obnovení jejich obydlí. I tak zde stále zůstali lidé, kteří sítem propadli a na pomoc ze státních prostředků na to určených si bohužel zatím nesáhli. A právě i tyto kamínky jsme dnes na jih Moravy jeli vysbírat. Ve spolupráci s MPO proto spustíme program, ve kterém budou vyhrazeny prostředky pro tuto část obyvatel. Právě i s těmito občany jsem se dnes na své cestě po Jihomoravském kraji setkal,” uvedl ministr.

V odpoledních hodinách ministr Ivan Bartoš spolu s premiérem Petrem Fialou a ministrem průmyslu a obchodu Josefem Síkelou a ministryní životního prostředí Annou Hubáčkovou navštívili nejprve obec Hrušky, poté navštívili Moravskou Novou Ves, Hodonín, Lužice a na závěr dorazili do obce Mikulčice, kde jednali se zástupci kraje a obcí. Následovala i diskuze s občany.
 
Hned od prvních dnů po katastrofě začaly přímo na místě intenzivně pracovat mobilní týmy úředníků Státního fondu podpory investic (SFPI), aby pomohly postiženým lidem. Výrazně se tak urychlilo vyplácení záloh na demolice a uzavírání smluv s lidmi, kterým tornádo zničilo dům. 
 
K dnešnímu dni eviduje SFPI 956 žádostí o 1,23 mld. Kč, smlouvu má uzavřenou už 676 žadatelů v celkové částce více než 916 mil. Kč. Vyplaceno bylo na dotacích přes 361 mil. Kč plus byly poskytnuty dva úvěry ve výši celkem 3,5 mil. Kč. 
 
V obci Hrušky lidé doposud zažádali o rekonstrukci či výstavbu 165 domů, v Moravské Nové Vsi to bylo 346 domů, v Hodoníně 80 domů, v Lužici 102 domů a v Mikulčicích 223 domů. Dotace je vyplácena zpětně proti doloženým daňovým dokladům. Program je otevřen na dva roky, lidé tedy mohou žádat o podporu až do června 2023.
 
Dále MMR v srpnu zveřejnilo výzvu (zde) a podmínky podpory na obnovu obecního a krajského majetku po živelné pohromě. Příjem žádostí na tuto podporu byl zahájen 1. října 2021. Celková finanční alokace, která je po schválení Strategie obnovy území vládou a současně s navýšením finančních prostředků na tuto podporu, činí 1,3 miliardy korun. Podpora se vztahuje na území, pro které byl vyhlášen krizový stav, v tomto případě je to Jihomoravský kraj. Dotace bude poskytnuta na majetek, který byl zasažen živlem, tornádem.
 
