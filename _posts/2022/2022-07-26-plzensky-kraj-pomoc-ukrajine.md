---
date:         2022-07-26
category:     blog
tags:         zahraničí
layout:       post
title:        "Plzeňský kraj v čele s pirátským hejtmanem Špotákem dovezl na Ukrajinu další humanitární pomoc  "
image:        /assets/img/articles/2022/spotak-ukrajina.jpg
author:       
---

Plzeň, 26. července 2022 - Sanitní vůz Volkswagen Transporter T5, elektrocentrály Herkules HSE 3500, mikrovlnné trouby, varné konvice, karimatky, deky, izoterické fólie a zdravotnický materiál, dopravili v pondělí 25. července 2022 představitelé Plzeňského kraje v čele s hejtmanem Rudolfem Špotákem do Ivano-Frankivské oblasti na Ukrajině, s níž kraj navázal spolupráci. Na Ukrajinu v následujících dnech dorazí i kamion s humanitární pomocí, která byla zajištěna v rámci partnerských vztahů mezi Plzeňským krajem a Horní Falcí.

Směrem na východ vyrazili v neděli 24. července 2022 spolu s Rudolfem Špotákem také náměstek pro oblast životního prostředí a zemědělství Josef Bernard, náměstek pro oblast zdravotnictví Pavel Hais a Libor Picka, náměstek pro oblast kultury, památkové péče a cestovní ruch. 

> *„Humanitární pomoc jsme našim přátelům dovezli už podruhé v pořadí. Tu první jsme převáželi koncem dubna krátce po návštěvě ukrajinského velvyslance Jevhena Perebyjnise, kdy jsme Ukrajině postižené ruskou agresí poskytli prostřednictvím velvyslanectví 5 milionů korun. Během návštěvy jsme na základě doporučení J. Perebyjnise  na jihozápadní Ukrajině navázali kontakty s představiteli Ivano-Frankivské oblasti, dohodli se s nimi na spolupráci. Text dohody o spolupráci se nyní dopilovává s tamním ministerstvem zahraničí a jeho definitivní znění bude hotové na podzim,“* informuje z cesty za ukrajinskými partnery hejtman Rudolf Špoták. Tento oficiální dokument budou následně schvalovat i krajští zastupitelé na svém nejbližším jednání. 

Humanitární pomoc, kterou představitelé regionu s sebou na Ukrajinu vezli, byla podobná jako před dvěma měsíci. Jde o osm elektrocentrál, 10 mikrovlnných trub, 20 varných konvic, desítky karimatek, dek a izotermických fólií včetně zdravotnického materiálu, jako jsou léky, obvazy, masti, přípravky na desinfekci vody a další, v celkové hodnotě více než 200 tisíc korun. Nově přivezli pro své partnery sanitní vůz Volkswagen Transporter T5, který vyřadila ze svého vozového parku Domažlická nemocnice. Sanitu předali zástupci PK společně s vedením Ivano-Franskivské oblasti tamním zdravotníkům.  

> *„Moc děkujeme našim partnerům za pomoc a slib další spolupráce také v oblasti kultury a cestovního ruchu,“* řekla předsedkyně Ivano-Frankivské oblastní státní správy Svitlana Onyščuk. 

> V následujících dnech do Ivano-Frankivské oblasti také dorazí humanitární pomoc, kterou Plzeňský kraj převzal v sobotu 23. července v Chamu od svého partnerského regionu Horní Falc. I v něm je složení obsahu humanitární pomoci podobné jako z české strany – zdravotnický materiál a přístroje, elektrocentrály, trvanlivé potraviny a elektronické přístroje (pračky, ledničky, sušičky, rychlovarné konvice, mikrovlnky atd.). *„Strašlivá agresivní válka na Ukrajině bohužel trvá již téměř šest měsíců. Statečný ukrajinský lid si i nadále zaslouží naši plnou solidaritu,“* prohlásil zemský rada okresu Cham Franz  Löffler. Převoz kamionu s humanitární pomocí na Ukrajinu zajišťuje Plzeňský kraj ve spolupráci s německou stranou prostřednictvím spediční firmy. 

Zástupci vedení Plzeňského kraje říkají, že ani tato pomoc není pomocí poslední. Že je Plzeňský kraj v případě, že region o pomoc opět požádá, připraven pomáhat i nadále.

Ivano-Frankivská oblast je samosprávná jednotka Ukrajiny v jihozápadní části země. Hlavním městem je Ivano-Frankivsk. Oblast byla zřízena 4. ledna 1939. Jihozápadní hranici tvoří hřeben Karpat s nejvyšší ukrajinskou hora Hoverla (2061 m). V Karpatech pramení řeka Prut. Severovýchodní hranici částečně tvoří řeka Dněstr. Její rozloha činí 13 900 km² a žije v ní 1,377 milionu obyvatel. Situace v této oblasti je podobná jako v Plzeňském kraji, je to týlová oblast v rámci válečného konfliktu a je v ní velký příliv uprchlíků. 
