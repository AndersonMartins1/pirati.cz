---
date:         2022-10-27
category:     blog
tags:         místní-rozvoj legislativa 
layout:       post
title:        "Bartoš: Zjednodušíme výstavbu v České republice"
image:        /assets/img/articles/2022/ivan-bartos-02-2022.jpg
author:       
---

Praha, 27. října 2022 – Koalice na vládním jednání schválila klíčovou novelu nového stavebního zákona, kterou předložilo Ministerstvo pro místní rozvoj. Cílem předkládané úpravy je změnit nový stavební zákon tak, aby nevznikaly nové státní úřady a bylo zajištěno rychlé, jednoduché, transparentní a pro běžného občana srozumitelné stavební řízení pod zásadou “jeden úřad, jedno řízení, jedno razítko.” Návrh ještě čeká proces schvalování v Poslanecké sněmovně a Senátu.

> *„Cesta, kterou MMR pod mým vedením muselo projít, abychom došli až sem, nebyla jednoduchá. Krátce před parlamentními volbami byl totiž na sílu prosazen nový stavební zákon mé předchůdkyně Kláry Dostálové. Ačkoli všechny strany dnešní vládní koalice se netajily tím, že jej považují za nesprávný. Zákon smetli senátoři včetně těch za ANO. Ministerstvo vnitra varovalo, že taková změna zastaví stavební řízení a transformace bude stát desítky miliard korun. Jistě chápete, že proto muselo po volbách dojít ke změně zákona, a to urychleně, jinak by vstoupil v účinnost, což by spustilo totální chaos ve výstavbě,“* říká místopředseda vlády pro digitalizaci a ministr pro místní rozvoj Ivan Bartoš.

Zjednodušeně bude vše vypadat takto: opouští se původně uvažovaný model centralizované státní stavební správy v čele s Nejvyšším stavebním úřadem. Rozhodování bude blíže lidem. Většina si bude moct vše vyřídit na úřadě přímo ve své obci. Po těchto změnách volali zejména zástupci samospráv.

> Ke zrychlení stavebního řízení pomůže i jeho připravovaná digitalizace. *„Není možné zaostávat v minulém století, kdy se vše řešilo papíry a frontami u přepážek. Díky digitalizaci ušetříme významné finanční zdroje a usnadníme celý proces vyřízení stavebního povolení,”* dodal Ivan Bartoš.

I přes nutnost rychlého postupu návrh zákona prošel standardním procesem požadovaným zákonem, včetně meziresortního připomínkového řízení a vypořádání připomínek z něj vyplývajících. Navíc byl podroben důkladné analýze Legislativní rady vlády, kde byly veškeré navrhované body podrobně projednávány. Návrh byl projednán i se zástupci odborné veřejnosti, měst i komor a i zde došlo k dohodě ve většině oblastí. 



