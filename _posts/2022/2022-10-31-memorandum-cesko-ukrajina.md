---
date:         2022-10-31
category:     blog
tags:         bezpečnost zahraničí
layout:       post
title:        "Lipavský a Kuleba v Kyjevě stvrdili memorandem další spolupráci mezi ministerstvy zahraničí Česka a Ukrajiny"
image:        /assets/img/articles/2022/lipavsky-jan-11-2022.jpg
author:       
---

Kyjev, 31. října 2022 - Naplňování Memoranda o porozumění mezi českou a ukrajinskou diplomacií, česká podpora Ukrajině na její cestě do EU a do NATO, zřízení speciálního tribunálu pro stíhání zločinu agrese Ruska a humanitární pomoc pro nadcházející zimu – to byla témata jednání ministra zahraničních věcí Jana Lipavského s ukrajinským protějškem Dmytrem Kulebou. Jednání se odehrálo 31. října 2022 v rámci prvního společného zasedání vlád Česka a Ukrajiny. Šéf české diplomacie do Kyjeva přicestoval v delegaci vedené premiérem Petrem Fialou.

> Ministr Lipavský zdůraznil, že se česká diplomacie bude i nadále soustředit na posilování všestranné podpory Ukrajiny od západních spojenců, ať už na půdě EU, NATO, OSN, OBSE či dalších mezinárodních organizací. *„Klíčovým bodem českého předsednictví v Radě EU je udržování jednotné odpovědi EU na ruskou agresi. Aktivně se podílíme na přípravě sankcí. V tuto chvíli se jedná už o devátém balíčku. Je to zároveň české předsednictví, které zdůrazňuje, že budoucí politika EU vůči Rusku by měla být určována tím, jak se Rusko bude vůči Ukrajině chovat,“* řekl ministr Lipavský.

> *„Rusko musí přijmout odpovědnost za ztracené životy Ukrajinců a obrovské materiální škody, které v této zemi způsobilo,“* dodal šéf české diplomacie. Proto je podle něj Česko jedním z leaderů v podpoře Ukrajiny v jejím úsilí o zřízení zvláštního tribunálu pro stíhání zločinu agrese Ruska vůči Ukrajině.

Česko je také připraveno pomoci Ukrajině při budoucí rekonstrukci země. Ministerstvo zahraničních věcí by proto v budoucnu chtělo posílit svou diplomatickou přítomnost v zemi, včetně zřízení úřadovny v Dnipru, jakmile to bezpečnostní situace umožní.

> Aby Česko pomohlo Ukrajině překonat následující zimu, zaměřuje humanitární asistenci mimo jiné na alternativní možnosti ubytování třeba ve formě kontejnerových modulů, vyhřívaných stanů a na zdravotnické vybavení. *„Máme připraveny i dva finanční dary na nákup velkokapacitních generátorů pro Dněpropetrovskou a Lvovskou oblast a finanční dar pro neziskovou organizaci E+ na nákup topných těles pro nemocnice,“* doplnil ministr Lipavský.

S ministrem Kulebou také Jan Lipavský debatoval o možných nových formátech spolupráce, kterých by se obě ministerstva měla zájem účastnit.


