---
date:         2022-09-23
category:     blog
tags:         lidská-práva zahraničí bezpečnost 
layout:       post
title:        "Ministr zahraničí Jan Lipavský na Valném shromáždění OSN vyzval ke krokům proti Rusku"
image:        /assets/img/articles/2022/lipavsky-osn.jpg

---

New York, 23. září 2022 – Ministr zahraničních věcí Jan Lipavský v OSN v New Yorku varoval před stupňující se ruskou agresí. Vyjádřil podporu Ukrajině a zdůraznil potřebu vyšetřit a potrestat ruské válečné zločiny Mezinárodním trestním soudem. Zároveň vyzval k vytvoření zvláštního mezinárodního tribunálu k prošetření zločinu agrese Ruska proti Ukrajině. Českou delegaci vedl Lipavský 19.-22. září 2022 na 77. zasedání Valného shromáždění OSN, kde přednesl národní projev. Vystoupil také na Radě bezpečnosti OSN jako první český ministr zahraničí po téměř 30 letech. V OSN zdůraznil také nutnost bránit lidská práva, zajištění míru, ochrany životního prostředí a podporu mladých lidí.

> Ministr Lipavský ve svém projevu na zasedání OSN odsoudil ruskou koloniální válku proti Ukrajině. *„Neospravedlnitelná, nevyprokovaná a nezákonná ruská válečná agrese proti Ukrajině není jen očividným porušením Charty OSN. Výrazně poškozuje globální ekonomiku a potravinovou bezpečnost mnoha zemí. Vážně ohrožuje mezinárodní řád založený na dodržování mezinárodních pravidel a poškozuje tak všechny členské státy OSN,“* uvedl český ministr zahraničí. Zároveň upozornil na porušování lidských práv v zemích jako Čína, Afghánistán, Írán, Kuba, Venezuela, Etiopie a Myanmar.

> Jako první český ministr zahraničí následně vystoupil po 30 letech v Radě bezpečnosti OSN, kde označil ruskou agresi za největší hrozbu součastnosti. *„Česko plně podporuje suverenitu, jednotu a nezávislost Ukrajiny v jejích mezinárodně uznaných hranicích. Nikdy neuznáme nezákonnou anexi Krymu. Důrazně odsuzujeme nadcházející zmanipulovaná pseudoreferenda v některých částech ukrajinského území,“* řekl ministr Lipavský.

Šéf české diplomacie se zúčastnil také neformálního jednání ministrů zahraničních věcí EU. Diskutovanými tématy byla především vojenská pomoc na Ukrajině a posílení sankcí vůči Rusku.

Na neformálním jednání ministrů k Mezinárodnímu trestnímu soudu český ministr zahraničí zdůraznil nutnost vyšetřit ruské válečné zločiny a zločiny proti lidskosti. Zároveň vyzval k vytvoření speciálního mezinárodního tribunálu, který by vyšetřil zločin agrese, kterého se dopouští Rusko vůči Ukrajině.

Ministři zahraničí se na Summitu pro přeměnu vzdělávání shodli na nutnosti zajištění inkluzivního a kvalitního vzdělávání. Český ministr zahraničí se zúčastnil i Summitu k informacím a demokracii, který má podpořit svobodné vyjadřování přístup k pluralistickým informacím.

Druhý den zasedání proběhlo setkání B9 zemí NATO, tzv. Bukurešťské devítky s první náměstkyní ministra zahraničí Spojených států amerických Wendy Sherman. Představitelé potvrdili potřebu posílení Východního křídla NATO a strategického přístupu Aliance vůči Rusku.

Na okraj zasedání OSN se český ministr potkal s protějšky z Japonska a Koreji, generálním tajemníkem NATO Jensem Stoltenbergem i zástupci židovských organizací v USA. Lipavský se během zahraniční návštěvy setkal také s českými firmami působícími ve Spojených státech, aby podpořil krajanskou komunitu za účelem prohloubení potenciálu hospodářské spolupráce.

Během Valného shromáždění se šéf české diplomacie zúčastnil dvou doprovodných akcí, které pořádali americký prezident Joe Biden a ministr zahraničí Antony Blinken. Diskutovali válku na Ukrajině, kroky proti Rusku i kroky Číny proti Tchaj-wanu.
