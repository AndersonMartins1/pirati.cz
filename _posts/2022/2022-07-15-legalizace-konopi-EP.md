---
date:         2022-07-15
category:     blog
tags:         konopí evropská-unie 
layout:       post
title:        "Piráti spolu s dalšími europoslanci vytvořili europarlamentní skupinu pro legalizaci konopí k osobní potřebě"
image:        /assets/img/articles/2022/peksa-07-2022.jpg
author:       
---

Brusel, 15. července 2022 – Pět poslanců Evropského parlamentu z různých evropských států spolu se spojilo s pirátským europoslancem Mikulášem Peksou, aby vytvořili neformální skupinu pro podporu regulované legalizace konopí. V otevřeném dopise adresovaném všem europoslancům vyzýváme, aby se k této neformální skupině připojil zbytek Evropského parlamentu. Globální trend racionální legalizace konopí dorazil totiž už i do Evropy, přičemž největší pokroky udělaly státy jako Německo, Malta, Lucembursko nebo Česká republika.

> *„Chceme celoevropskou diskuzi o konopí pro osobní potřebu, která bude založená na datech a faktech. Naopak nechceme, aby bylo konopí nadále kvůli mylným představám a dezinformacím tabuizované. Zastaralá a nepředvídatelná změť právních předpisů přivádí občany v celé Evropě do situací, kdy jsou nuceni obrátit se na černý trh. Anebo můžou skončit za mřížemi kvůli tomu, že vlastní malé množství konopí pro osobní potřebu,"* vysvětluje pirátský europoslanec Mikuláš Peksa. 

> Poslanec Evropského parlamentu Cyrus Engerer, který je součástí nově vzniklé skupiny, dodává: *„Nikdo by neměl jít do vězení kvůli jointu, ale bohužel to je každodenní realita. Zatímco země, jako je Malta, se odvážným kroky snaží o legalizační politiku, která bojuje proti nabídce na černém trhu a zároveň poskytuje občanům osobní svobodu, ostatní země zůstávají daleko pozadu.“*

Otevřený dopis, který byl 14. července zaslán všem poslancům Evropského parlamentu, vyzývá k tomu, aby Evropská unie umožnila členským státům autonomii pro utváření pravidel týkajících se konopí, a to tím způsobem, který odráží potřeby jejich obyvatel a specifika kulturního a politického kontextu.

Vytvoření této skupiny je významným krokem pro změny současných pravidel, která mají často katastrofální následky pro jinak spořádané obyvatele. Otevřená diskuze o racionálním přístupu ke konopí je potřeba. Může nám pomoci lépe pochopit výhody legalizace.

> *„Současná právní úprava omezující osobní užívání konopí ve většině členských států je ve velkém rozporu se zásadami svobody pohybu a osobní svobody. Měli bychom se podívat na Německo, Lucembursko, Maltu i Česko, které již podnikly kroky k legalizaci osobního užívání konopí, a zasadit se o sdílení osvědčených postupů na evropské úrovni. Doufám, že tato mezistranická skupina pomůže vnést trochu světla do hluboce chybné regulační politiky, kterou v současnosti máme a která posílá mladé lidi do vězení za ‚zločiny‘ bez oběti,“* uzavírá Peksa.
