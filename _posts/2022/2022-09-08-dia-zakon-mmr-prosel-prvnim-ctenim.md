---
date:         2022-09-08
category:     blog
tags:         místní-rozvoj legislativa
layout:       post
title:        "Zákon o vzniku DIA prošel Sněmovnou v prvním čtení. Je to zásadní krok pro potřebné odstartování digitální transformace veřejné správy, říká vicepremiér pro digitalizaci"
image:        /assets/img/articles/2022/ivan-bartos00.jpg
author:       
---




Balíček zákonů ke vzniku Digitální a informační agentury (DIA), kterou připravil tým pod vedením místopředsedy vlády pro digitalizaci a ministra pro místní rozvoj Ivana Bartoše, dnes prošel Sněmovnou v prvním čtení. DIA přinese dlouho potřebné zrychlení a zkvalitnění procesu digitalizace. Díky koncentraci expertů a talentu a svému nadresortnímu postavení bude moci na odstartování nové fáze digitalizace efektivně pracovat. Česká republika se tím zařazuje mezi státy, pro které je digitalizace prioritou a v nichž obdobné nezávislé expertní instituce dávno existují.

Důvodem pro vznik nové agentury byl dosavadní neuspokojivý stav digitalizace v oblasti veřejné správy. Index DESI (Digital Economy and Society Index), který hodnotí digitální rozvinutost v jednotlivých zemích, řadí Českou republiku na 19. místo z 27 členských států EU.

Úkolem agentury, jejíž činnost přinese konkrétní dopady na životy obyvatel, bude odborná kontrola nad procesem digitalizace a vytváření podmínek pro sdílení dat mezi ministerstvy a občany v rámci nově zavedených jednotných standardů a metodiky. Pod jejím vedením proběhne plná digitalizace nejpoužívanějších služeb veřejné správy, prioritou je i sjednocení a zpřehlednění všech státních portálů, aby se na nich občan i úředník orientoval. Zatímco dnes je nutné vynaložit mnoho času a prostředků na „analogovou“ byrokratickou cestu, digitalizace usnadní, zrychlí a zlevní komunikaci mezi státem a občanem.

V úvodním slově před jednáním sněmovny se vicepremiér pro digitalizaci Ivan Bartoš vypořádal s některými výhradami, které kolem vzniku nové agentury padly. Otázky nad nadresortním postavením agentury vysvětlil následovně: *„Ústřední správní úřad, kterým DIA bude, jako jediný zajistí potřebnou nezávislost, možnost plánovat přes volební období, a samostatnou rozpočtovou kapitolu. Stane se odbornou autoritou a bude předávat potřebné know-how napříč státní správou. Inspirovali jsme se tou nejlepší praxí států, které jsou v digitalizaci lídry.“*

Pochybnosti, které panovaly nad náklady na zřízení nového úřadu, vicepremiér adresoval takto: *„Jednáme úsporně, velká část pracovních míst bude pouze administrativně převedena z Ministerstva vnitra. V zahraničí zajištuje tyto agendy v přepočtu na počet obyvatel násobně více lidí – v Estonsku na přepočet obyvatel 5x více, v Dánsku 2x více.“* 

Celkem se počítá s nárůstem o 128 míst včetně provozních útvarů DIA a strategické úrovně koordinace a řízení. Náklady jsou odhadovány na 160 mil. Kč ročně ze státního rozpočtu, 140 mil. Kč ročně půjde z Národního plánu obnovy. Díky úsporám daným efektivním řízením, kontrolou nad státními IT zakázkami a optimalizací interních procesů jednotlivých úřadů veřejné správy se náklady vrátí v jednotkách let. 

*„Ve státním rozpočtu téměř zanedbatelná částka pomůže zajistit mnohonásobnou návratnost v příštích letech a obrovské úspory a výhody v budoucnu. Pro srovnání –⁠ náklad této výše je obdobný nákladům na implementaci jednoho daňového balíčku na Ministerstvu financí. Úspor dosáhneme nejen díky automatizaci, ale i díky zajištění mechanismů, které minimalizují administrativní zátěž a chyby, které často v oblasti digitalizace vídáme,“* doplnil Ivan Bartoš.

Pro občany České republiky budou nejzajímavější konkrétní projekty, které pod správou DIA vzniknou. Už na konci roku 2023 by měli občané mít k dispozici mobilní aplikaci gov.cz, která umožní naplno využívat digitální služby státu. Mezi další praktické nástroje bude patřit možnost nosit občanský průkaz nebo řidičský průkaz v elektronické podobě v tzv. digitální peněžence.

Agentura má vzniknout k 1. lednu příštího roku, reálně zahájit činnost by měla až od začátku dubna 2023, aby byl dostatek času na nutné převody a přípravy. V přechodném období bude ústředním orgánem státní správy ve vymezených oblastech nadále Ministerstvo vnitra. Balíček zákonů nyní čeká projednání ve výborech Poslanecké sněmovny.

*„Musíme si konečně uvědomit, že digitalizace není izolovaná agenda oddělená odostatních či nesrozumitelný svět ajťáků. Potřeby digitalizace jsou potřebami nás všech!“* řekl závěrem vicepremiér pro digitalizaci Ivan Bartoš.
