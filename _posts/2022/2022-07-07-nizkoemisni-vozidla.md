---
date:         2022-07-07
category:     blog
tags:         místní-rozvoj doprava legislativa
layout:       post
title:        "Bartoš: Zvýšíme počty moderních nízkoemisních vozidel ve veřejné správě"
image:        /assets/img/articles/2022/ivan-bartos-02-2022.jpg
author:       
---

Praha, 8. července 2022 – Sněmovna schválila v prvním čtení návrh zákona o podpoře nízkoemisních vozidel prostřednictvím zadávání veřejných zakázek a veřejných služeb v přepravě cestujících. Počet nízkoemisních vozidel, která budou jezdit po silnicích v ČR, by se tak měl průběžně zvyšovat. MMR aktivně prosazuje co nejrychlejší schválení zákona tak, jak to požaduje EU. Jinak České republice hrozí pokuta.

> *„Zadavatelé veřejných zakázek a objednatele veřejných služeb v dopravě budou mít povinnost dodržovat minimální podíly nízkoemisních vozidel v dopravě, které jsou šetrnější k životnímu prostředí,“* uvedl ministr pro místní rozvoj Ivan Bartoš.

Požadavek na úpravu vychází z evropské právní úpravy, která podporuje čistou mobilitu s důrazem na elektrický pohon. Plnění stanovených podílů nízkoemisních vozidel mezi nově pořizovanými bude sledováno ve dvou časových obdobích. První fáze začne účinností zákona a skončí v prosinci roku 2025. Následující fáze bude trvat do konce roku 2030. V té první je poměr nastaven ve výši 29,7 % u osobních a lehkých užitkových vozidel, 41 % u autobusů a 9 % u nákladních vozidel. S každým následujícím obdobím budou požadované minimální podíly nízkoemisních vozidel dále mírně navyšovány.

