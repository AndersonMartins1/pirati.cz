---
date:         2022-03-31
category:     blog
tags:         evropská-unie
layout:       post
title:        "Konec osobních kryptopeněženek a povinná registrace vlastníků kryptoměn, schválil výbor Evropského parlamentu. Piráti jsou tvrdě proti"
image:        /assets/img/articles/2022/mikuláš, marcel.jpg
author:       
---

Brusel, 31. března 2022 - Vlastníci kryptoměn by se podle návrhu měli povinně registrovat a identifikovat. Navzdory tvrdému odporu pirátských europoslanců to dnes schválili členové Hospodářského a měnového výboru (ECON) Evropského parlamentu. Pokud návrh projde i dalším schvalováním, budeme svědky naprosto nesmyslné regulace kryptoměn. To může mít podle pirátského europoslance Mikuláše Peksy fatální následky na jejich rozvoj. 

> ,,Kryptoměny zůstávají velmi zajímavou technologickou možností, perspektivním finančním nástrojem, který od jiných měn odlišuje právě soukromí, rychlost a unikátnost technologického řešení s decentralizací. Návrh na povinnou identifikaci a registraci vlastníků kryptoměn by zasáhl do jedné z klíčových práv uživatelů," říká pirátský europoslanec Mikuláš Peksa.

> ,,Taková regulace bude mít za následek, že by se vlastníci kryptoměn museli registrovat podobně jako v bance. Navíc by musela být ověřována jejich totožnost. Místo podpory decentralizovaných financí a jejich rozvoje v Evropě si tak sami ničíme příležitost pro další technologický rozvoj," dodává Peksa

> ,,Tímto způsobem zaříznout slibný rozvoj alternativních možností v oblasti financí je nehorázné. Piráti budou dál bojovat za to, aby byl návrh shozen ze stolu během vyjednávání nebo při hlasování Evropského parlamentu," doplňuje německý europoslanec za Piráty Patrick Breyer.

Před necelými třemi týdny se podařilo zabránit schválení nesmyslného nařízení, které se dostalo do dokumentu o nových podmínkách pro kapitálové trhy. Odstavec o tom, že energeticky náročné kryptoměny budou zakázány, nakonec totiž výbor ECON neodhlasoval.

Význam kryptoměn má také velmi důležitou roli při financování disidentů, jako je Alexej Navalnyj. Právě podobné osoby a organizace jsou stále více závislé na anonymních darech ve virtuálních měnách. Bez privátních penězenek bude další podpora velmi složitá.
