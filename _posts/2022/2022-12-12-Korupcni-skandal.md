---
date:         2022-12-12
category:     blog
tags:         evropska-unie
layout:       post
title:        "Korupční skandál v Evropském parlamentu povede k zásadním změnám a striktnějším pravidlům, říkají pirátští europoslanci"
image:        /assets/img/articles/2022/europoslanci vážní.jpg
author:       Mediální odbor
---

Štrasburk, 12. prosince 2022 - Pirátští europoslanci volají po zřízení vyšetřovacího výboru, který důkladně prošetří korupční skandál kolem řecké místopředsedkyně Evropského parlamentu Evy Kaili (S&D) a bývalého europoslance Piera Antonio Panzieria (S&D). Podle nich je potřeba také posílit protikorupční mechanismy instituce. Kvůli podezření z praní špinavých peněz a korupce belgická prokuratura obvinila několik zástupců Evropského parlamentu z přijímání peněz a drahých darů od zájmových skupin. Tyto aktivity měly probíhat v době před Světovým pohárem ve fotbale v Kataru, za cílem ovlivnění politických rozhodnutí europarlamentu.

> „Nulová tolerance ke korupci musí být samozřejmostí a jako člen předsednictva Evropského parlamentu budu prosazovat důkladné změny. Větší transparentnost a striktnější pravidla pro lobbing je jediná cesta vpřed. Už teď je díky mojí práci Evropský parlament více transparentní a i nadále vytrvám,” říká europoslanec a kvestor Evropského parlamentu Marcel Kolaja. „Navrhuji například, aby europoslanci nemohli v přechodném období po skončení mandátu pracovat jako lobbisté nebo si zakládat konzultační agentury. Tím bychom předešli situacím jako teď, kdy si jeden z bývalých europoslanců Panzeri, který v korupční kauze figuruje, v podstatě ihned po skončení funkčního období založil konzultační agenturu. Ta měla sloužit jako platforma pro lobbistické aktivity Kataru,” doporučuje Kolaja.

> „Jako členka ústavního výboru a reformního mezifrakčního hnutí budu sama pracovat na zavádění přísnějších pravidel pro styk s třetími zeměmi. Za naši skupinu máme na stole už dlouho řadu ‚pirátských‘ protikorupčních návrhů, které by bývaly mohly podobným incidentům zabránit – ať už je to zahrnutí třetích zemí do registru lobbistů, založení nezávislé etické komise nebo úplný zákaz darů politickým stranám ze třetích zemí. Doufám, že po tomto skandálu se pro ně konečně zvedne větší podpora. Prioritou je samozřejmě založení vyšetřovací komise zaměřené na třetí země, která se bude přímo koordinovat s naším výborem pro cizí vměšování,” doplňuje europoslankyně Markéta Gregorová.

> „Probíhající korupční aféra je především tragické selhání Komise začít korupci v EU řešit. Předsedkyně von der Leyen označila boj proti korupci jako jednu ze svých priorit, ale Komise zatím naše návrhy na zřízení Etické komise pro kontrolu EU institucí vždy rychle smetla ze stolu. Teď je čas konečně převést plané řeči v činy a získat zpět důvěru lidí. Začněme třeba tím, že by všichni komisaři, europoslanci a zaměstnanci institucí měli povinně uvádět všechny své schůzky s lobbisty a třetími stranami v transparentním registru. My jako Piráti už to tak samozřejmě děláme,“ ukončuje europoslanec Mikuláš Peksa.
