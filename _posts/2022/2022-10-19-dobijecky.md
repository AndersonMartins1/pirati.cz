---
date:         2022-10-19
category:     blog
tags:         evropska-unie
layout:       post
title:        "Počet dobíječek pro elektrická auta se má zdesetinásobit už do roku 2025, schválili europoslanci"
image:        /assets/img/articles/2022/mikulas_peksa_ep.jpg
author:       
---

Štrasburk, 19. října 2022 – Každých 60 kilometrů dálnice dobíjecí stanice pro elektrická auta už do roku 2025. S tím počítá dnes schválená pozice Evropského parlamentu k nařízení o zavádění infrastruktury pro alternativní paliva. Do roku 2030 by pak mělo napříč Evropskou unií vzniknout více než 3,5 milionu stanic, což je asi desetkrát tolik, než nyní. Podle Pirátů jde o ambiciózní, ale realistický návrh, který je nutný pro vytvoření infrastruktury pro stále častější elektroauta. Nařízení ještě musí schválit členské země.

> „Jde o klíčovou legislativu, která pomůže zajistit udržitelnou, cenově dostupnou a dobře fungující dopravu v Evropě. Evropské odvětví dopravy v současné době odpovídá za více než 27 % emisí v EU a pokud to s jeho dekarbonizací myslíme vážně, je nutné garantovat odpovídající infrastrukturu založenou společných pravidlech,“ říká pirátský europoslanec Mikuláše Peksa, který je členem Výboru pro průmysl, výzkum a energetiku.

Nařízení počítá také s mírnou flexibilitou, která spočívá v tom, že v méně frekventovaných úsecích nemusí být tolik stanic. „Musíme začít s rychlým zaváděním dobíjecích stanic po Evropě. Především tedy na hlavních dopravních tepnách, ale i v obytných oblastech. Budou se stavět chytré oboustranné nabíječky a chceme také prozkoumat možnosti stanic na vodík, což může být cesta pro vlaky,“ dodává Peksa.

> Návrh počítá také s tím, že na nových i stávajících dobíjecích stanicích bude možné platit kartou a nebude tedy nutné předplatné. „To považuji za velký úspěch. V nařízení jsme také zajistili, aby všechny dobíjecí stanice byly přístupné všem zákazníkům bez nutnosti přihlašování. Nové nařízení pro rozvoj infrastruktury pro alternativní paliva nám pomůže dekarbonizovat dopravu, snížit znečišťování ovzduší a bude představovat nové příležitosti pro průmysl. Hlavně ale odpadne důvod, kterým některý argumentují proti alternativním pohonům aut,“ dodává Peksa.
