---
date:         2022-02-15
category:     blog
tags:         evropská-unie 
layout:       post
title:        "Chceme skutečně zlepšit život hospodářských zvířat, vzkazují Piráti. Nová zpráva ale problém neřeší"
image:        /assets/img/articles/2022/GSL8.jpg
author:       
---

Štrasburk, 15. února 2022 – Pirátští europoslanci dnes nepodpoří prováděcí zprávu týkající se životních podmínek hospodářských zvířat. Podle nich dokument ve skutečnosti řeší spíše potíže zemědělců než práva zvířat. Proti jsou také ochránci zvířat, kteří potvrzují, že text je plný nesmyslných a demagogických ustanovení. 

> „Místo zlepšování podmínek života zvířat řeší zpráva spíše problémy poklesu zemědělských pracovníků, mezinárodní konkurenci či strach z ekonomických dopadů nových norem. Mnohé z těchto obav jsou jistě oprávněné, ale v takovém množství úplně mění téma zprávy a odvádí pozornost od skutečného problému, který měl být předmětem zprávy. Tím je porušování už stávajících pravidel, kvůli čemuž zvířata trpí, což nesmíme připouštět. Zpráva navíc existující problém zlehčuje s odůvodněním, že jde o anekdotické případy. To je však v rozporu s realitou,“ říká europoslanec a kvestor Evropského parlamentu Marcel Kolaja.

> „Stávající evropská pravidla týkající se zajištění kvalitních životních podmínek hospodářských zvířat jsou z velké části zastaralá. Obecná nařízení pro všechny druhy pochází z roku 1998 a neodrážejí současné vědecké poznání. Zákony se navíc systematicky nedodržují. Aktuální zpráva se ale špatnému zacházení se zvířaty věnuje málo,“ vysvětluje europoslanec Mikuláš Peksa.

Zpráva také podle europoslanců i zástupců ochránců zvířat obsahuje vyloženě nesmysly. Například v článku 26 se čtenáři dozví, že venkovní chov může králíkům způsobovat větší stres, což vede k vyššímu úhynu. 

> „Jde o zavádějící, až demagogické tvrzení. Ignoruje se zde základní etologická poučka, podle které i ve volném prostoru musí mít zvířata příležitost se ukrýt na bezpečném místě, jinak to pro ně samozřejmě bude stresující. Naopak život v klecích je naprosto nepřirozený, zvíře ochromí psychicky i fyzicky. Jediný důvod, proč chovatelé používají klece, je snaha o co největší zisk,“ uvádí Dita Laura Michaličková ze Společnosti pro zvířata, která se věnuje ochraně zvířat už od roku 1996.
