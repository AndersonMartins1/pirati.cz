---
date:         2022-01-07
category:     blog
tags:         europarlament kazachstán gregorová
layout:       post
title:        "Gregorová: Situace v Kazachstánu eskaluje. Je potřeba zastavit násilí"
image:        /assets/img/articles/2022/gregorova_sedacka_sad.jpg
author:       
---

Brusel, 7. ledna 2022 - Evropská unie by měla apelovat na konec násilí v Kazachstánu například formou rezoluce. Uvedla to pirátská europoslankyně Markéta Gregorová, která situaci v regionu sleduje. Podle ní tamní prezident Kasym-Žomart Kemeluly Tokajev zneužívá zahraniční pomoci k potlačení vlastních obyvatel. Kazašská armáda dle dostupných údajů střílí do demonstrantů, konflikt již má desítky obětí. 

Jak uvádí Gregorová, protestující jsou v ulicích kvůli skokovému zdražení pohonných hmot, což způsobily výpadky dodávek z Ruska. “Vnímám to jako poslední kapku zhoršujícího se stavu země,” říká Gregorová. Prezident Tokajev v rámci tzv. Organizace smlouvy kolektivní bezpečnosti (OSKB) vyzval aktivní signatáře, mezi něž patří Arménie, Bělorusko, Kyrgyzstán, Rusko a Tádžikistán, aby mu přijeli do země vojensky pomoci potlačit odpor.

> “Prezident Tokajev má možnost tuto klauzuli OSKB vyvolat pouze v případě, že stát je v ohrožení zvenčí a teroristy. Protestující lidé jsou ale obyčejní Kazaši, kteří jsou jen nespokojeni se svými představiteli. Dělat z nich teroristy nebo nějaké cvičené zahraniční agenty je odporné vůči vlastním obyvatelům,” komentuje situaci europoslankyně Markéta Gregorová. “O to horší je, že výzvu již vyslyšely Rusko i Arménie a tzv. mírová vojska do země poslaly. Násilí zatím gradovalo jen ze strany kazašské armády a policie; doufám, že přítomnost dalších vojsk konflikt ještě nezhorší,” obává se Gregorová.

Evropská unie již kritizovala zapojení cizích vojsk a varovala Rusko, aby respektovalo suverenitu Kazachstánu. “Již jsem avizovala dovnitř naší frakce, že je rezoluce a vyjádření Evropského parlamentu nutné, a věřím, že se na tom shodnou i frakce ostatní. Představitelé členských zemí EU by měly apelovat především na to, aby ustalo násilí a veškeré mise proběhly v souladu s mezinárodním právem,” domnívá se Gregorová. “Nespokojenost v zemi kulminuje již dlouho – i po odstoupení bývalého prezidenta Nazarbejva země dál pokračovala v úpadku, a nyní lidem došla trpělivost. Je nutné je podpořit a bavit se s dalšími aktéry i našimi partnery v regionu o mediaci situace,” uzavírá Gregorová.
