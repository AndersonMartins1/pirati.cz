---
date:         2022-07-14
category:     blog
tags:         média sněmovna
layout:       post
title:        "Jednání Sněmovny o nezávislejším postavení České televize a Českého rozhlasu bylo odloženo"
image:        /assets/img/articles/2022/olga-richterova00.jpg
author:       
---

 

Praha, 14. července 2022 – Úprava zákona o veřejnoprávních médiích, jejímž cílem jsou lepší garance nezávislosti a stability České televize a Českého rozhlasu, se dnes na pořad schůze nedostala. Návrh Ministerstva kultury nově zavádí volbu členů Rady ČT i Rady ČRo jak Poslaneckou sněmovnou, tak Senátem, který by volil jednu třetinu členů. Právě zapojení senátorů do volby rad má redukovat závislost na aktuální politické reprezentaci. Návrh vedle toho lépe specifikuje pravidla pro organizace, které navrhují kandidáty do obou rad a ruší jejich odvolatelnost jako celku. Tím zabrání každoroční hrozbě odvolání celé rady v případě dvojího neschválení výroční zprávy.

> *„Tento návrh je prvním krokem ke stabilnějšímu postavení veřejnoprávních médií. Vedle toho čekáme na širší novelu všech mediálních zákonů, kterou má připravit Ministerstvo kultury. Současné zákony nepočítají s vývojem, kterým oblast audiovizuální produkce prošla za poslední dekády. V uplynulém volebním období jsme navíc byli svědky politizování Rady ČT a i jejího zneužívání k politickému boji. Tyto trendy vyvrcholily odvoláním členky rady kvůli porušování zákona,“* uvedla Olga Richterová, místopředsedkyně Poslanecké sněmovny za Piráty.

Návrh je jak v souladu s dlouhodobými prioritami Pirátů, tak i s programovým prohlášením vlády. Výslovně uvádí, že do systému volby Rady ČT a ČRo zapojí Senát. Příslušné změny chce prosadit během roku 2022. Rady veřejnoprávních médií mají svěřené vykonávání kontroly a do jejich pravomocí patří například schvalování rozpočtu nebo volba generálního ředitele.

 
