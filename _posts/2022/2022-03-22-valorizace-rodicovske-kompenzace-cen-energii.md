---
date:         2022-03-22
category:     blog
tags:         sněmovna legislativa
layout:       post
title:        "Piráti představili kroky, jak ulevit lidem v krizi. Navrhují valorizovat rodičovský příspěvek i vrátit rodinám, kterým vyskočily ceny energií, část daně"
image:        /assets/img/articles/2022/tiskovka-psp-3-22.jpg
author:       
---


Praha, 22. března 2022 – Prudký nárůst cen se dotýká stále více lidí. Piráti proto dnes na brífinku představili několik řešení, jak lidem ulevit. Prosazují valorizaci rodičovského příspěvku a životního minima. Stejně tak energetický bonus pro domácnosti. Důležitým tématem je rovněž dostupnost bydlení, o konkrétních krocích pro jeho zajištění hovořil ministr pro místní rozvoj Ivan Bartoš. Zmínil také aktuální agendu na plénu, kde se bude projednávat částečný odklad účinnosti nového stavebního zákona a zefektivnění stavebního řízení. Sněmovna bude rovněž jednat o přijetí dvou kontroverzních evropských směrnic o autorském právu, u nichž Piráti hodlají podat pozměňovací návrhy ve prospěch sluchově a zrakově postižených a také k posílení práv uživatelů i autorů na sociálních platformách.

> Předseda Pirátů Ivan Bartoš představil dva zásadní body v oblasti bydlení: „Čeká nás částečný odklad účinnosti nového stavebního zákona. Smyslem je získat potřebný čas na přípravu věcné novely, kterou jsme slíbili občanům a která konečně přinese kvalitní stavební legislativu a ochrání i veřejné zájmy. Intenzivně na ní už několik měsíců pracujeme. Zastavíme centralizaci a stavební úřady zůstanou tam, kde jsou nyní, tedy na obecních úřadech obcí a měst. Co nejblíže k lidem, řešení problémů i k samotným místním stavbám. Zachováme také specializovaný stavební úřad, který převezme velké stavby a tím je zásadně urychlí. Tady dokonce jednáme o rozšíření jeho působnosti. Novela stavebního zákona počítá pouze s částečným odkladem účinnosti, aby se nebrzdil rozvoj důležité infrastruktury, jako jsou například stavby dálnic, železnic nebo energetické infrastruktury. Tyto velké stavby převezme specializovaný stavební úřad.”

> Bartoš navázal informacemi o dotačním programu MMR, který výrazně posílí možnosti ubytování v obcích: „Pro zvládnutí současné krize a zlepšení kvality života našich občanů jsme pro samosprávy připravili dotační program, díky němuž by mohly nakoupit třeba mobilní domy nebo rychle zrekonstruovat své budovy pro válečné uprchlíky. Do budoucna zůstanou prostory k využití samozřejmě i pro české občany tak, aby nová infrastruktura přispěla k řešení problematiky bydlení.”

> Místopředsedkyně Sněmovny Olga Richterová, která se věnuje sociální problematice, nastínila plány Pirátů pro pomoc rodinám s malými dětmi: „Rodiče mívají stále problém s umístěním malých dětí do předškolní péče či dětských skupin. Mnohdy tak jeden z nich zůstává s potomky doma, co může být v kombinaci s prudkým zdražováním ekonomicky náročné. V souladu s programovým prohlášením vlády tak navrhujeme valorizaci u rodičovského příspěvku. Je správně, že se starobní důchody v závislosti na inflaci valorizují, rodičovský příspěvek ale bohužel zůstává roky stejný. Valorizaci podporujeme i u životního minima.” 

> Návrhy podporuje i pirátská zastupitelka MČ Prahy 4 a ekonomka Ivana Wurmová: „Situace nebyla nikdy ideální a i dnes je velmi náročná. Proto bych byla ráda, aby stát přistupoval k rodičovským příspěvkům stejně, jako ke starobním důchodům, které každý rok valorizuje. Minimální mzda i důchod jsou přibližně v polovině průměrné mzdy, zatímco příspěvek je jen zhruba v jedné čtvrtině. Jeho zvýšení by tak rodinám s dětmi výrazně pomohlo.”

> Předseda poslaneckého klubu Pirátů Jakub Michálek navázal tématem zvyšujících se cen za energie: „Dostáváme řadu zpráv, že rodiny platí obrovské zálohy za plyn a energie a to až 8 tisíc korun na domácnost. Lidé vidí účty po navýšení částek za energie a vědí, že velká část jde státu v podobě daně navíc. Myslíme si, že stát by rozhodně neměl těžit z drahoty a že by naopak část těchto daňových výnosů měl lidem vrátit. Navrhujeme, aby vláda zavedla tzv. bonus na energie v rozsahu 400-800 Kč na domácnost měsíčně na vratkách nebo zálohových fakturách. Jde o opatření na pomoc nízkopříjmovým domácnostem i střední třídě. V rámci jednání s vládou budeme jednat o řešení, které lidem skutečně efektivně pomůže v energetické krizi a nadále budeme podporovat snahy o energetickou bezpečnost a soběstačnost. Ministerstvo průmyslu a obchodu má náš návrh na stole od začátku února a v následujících dnech by koalice měla o řešení jednat.”

> Poslankyně Klára Kocmanová v závěru doplnila, že Sněmovna se bude věnovat i změnám v autorském právu: „K implementaci směrnice Evropského parlamentu už Piráti měli v minulosti řadu výhrad a to zejména k automatickým filtrům, které by výrazně omezily např. satirický obsah. Návrh zákona byl připravován od roku 2019, kdy byl poprvé předložen Sněmovně. Po říjnových volbách byl opětovně schválen minulou vládou v totožném znění a nyní se k němu vracíme. V rámci druhého čtení se v souladu s programovým prohlášením vlády i dlouhodobým programem Pirátů chystáme předložit několik pozměňovacích návrhů na posílení ochrany práv uživatelů i autorů. Na toto téma také chystá pirátský náměstek na Ministerstvu kultury Ondřej Chrást po dohodě s ministrem Martinem Baxou seminář na Ministerstvu kultury 6. dubna.” 

> Kocmanová dodala, že na programu je též další implementace směrnice, a to o službách platforem pro sdílení videonahrávek: „Pokud projde dál, předložím ve druhém čtení úpravu, která zpřístupní víc pořadů sluchově a zrakově postiženým lidem. K tomu je nutné nastavit všem poskytovatelům stejné podmínky a zvyšovat přístupnost obsahu.”
