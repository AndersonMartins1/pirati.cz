---
date:         2022-11-23
category:     blog
tags:         evropská-unie
layout:       post
title:        "Rezoluce označující Rusko za stát sponzorující terorismus má především diplomatický význam, komentují pirátští europoslanci"
image:        /assets/img/articles/2022/GSL9 (1).jpg
author:       
---
Štrasburk, 23. listopadu 2022 - Evropským parlamentem dnes prošla rezoluce označující Rusko jako stát sponzorující terorismus. Pirátští europoslanci text podpořili jako důležité politické gesto, s jejími technickými detaily ale stoprocentně nesouhlasí. Za největší problém rezoluce považují, že v evropském právu nemá termín žádnou oporu. 

> „Prohlášení Ruské federace za stát sponzorující terorismus nebude mít v kontextu současné evropské legislativy žádné konkrétní dopady. Narozdíl od práva Spojených států amerických, v evropském právu toto označení neexistuje. I přesto jsme se rozhodli takto symbolicky ruské násilí odsoudit. Putin a jeho vláda se musí zodpovídat za válečné zločiny před mezinárodním tribunálem,” říká pirátský europoslanec a kvestor Evropského parlamentu Marcel Kolaja.

> „Evropský parlament dává najevo, že ruské válečné zločiny nezůstanou bez povšimnutí. Jedná se o důležitou reflexi toho, že členské státy pokračují v jednotném postupu proti ruské agresi. Pro Ukrajinu je toto označení také utvrzením, že Evropská unie stojí na její straně,“ říká europoslankyně Markéta Gregorová a dodává, že Evropská unie nepomáhá jenom symbolicky. “Dnes také schvalujeme půjčku na následující rok pro Ukrajinu ve výši 18 miliard eur. Minulý měsíc jsme podpořili již osmý balíček protiruských sankcí paralyzující ruskou ekonomiku, který reprezentuje společný evropský postup. Nepřestáváme odsuzovat masivní porušování lidských práv a válečné zločiny páchané Ruskou federací během války na Ukrajině,” popisuje Gregorová.

> „Rezoluce v současné situaci neznamená žádné další praktické kroky bojující proti ruské agresi na Ukrajině. Jde ale o silnou politickou deklaraci, která je důležitá především pro Ukrajinu,” ukončuje europoslanec Mikuláš Peksa.
