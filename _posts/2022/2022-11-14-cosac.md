---
date:         2022-11-14
category:     blog
tags:         evropská-unie zahraničí
layout:       post
title:        "Celá EU se opět sešla v Praze: „Provádíme dnes EU křovím,“ říká Gregorová"
image:        /assets/img/articles/2022/gregorova-marketa-11-2022.jpg
author:       
---

Praha, 14. listopadu 2022 – Na dvoudenním zasedání Evropského parlamentu, Komise a evropských ministrů, senátorů i poslanců v předsednické Praze vystoupili premiér Petr Fiala, ministr pro evropské záležitosti Mikuláš Bek nebo pirátská europoslankyně Markéta Gregorová. Ta hovořila v sekci strategické autonomie o chystaném zákonu o čipech jako historické výzvě.

České předsednictví pořádá v Praze konferenci věnovanou nejaktuálnějším výzvám evropského společenství. Tzv. COSAC neboli Konference parlamentních výborů evropských záležitostí je platformou pro společné jednání eurounijních výborů národních Parlamentů a unijních institucí. 

S hodnocením českého předsednictví v Radě EU v pondělí vystoupil premiér Petr Fiala. Na téma budoucnosti EU vystoupil např. ministr pro evropské záležitosti Mikuláš Bek.  A v debatě věnované strategické autonomii EU promluvila mj. pirátská europoslankyně Markéta Gregorová. Ta se  zaměřila ve svém příspěvku na význam - v české debatě opomíjeného - [zákona o čipech](https://www.forum24.cz/zakonem-o-cipech-vstupuje-eu-do-globalniho-zavodu-v-klicovem-odvetvi/):

> *„Bavíme se tu dnes o energetické soběstačnosti, stejně jako o strategické autonomii v dalších důležitých odvětvích. A tím pádem se musíme bavit i o čipech. Jako vyjednavačka zákona o čipech za Evropský parlament bych ráda promluvila ke všem přítomným ministrům a zástupcům členských zemí: vězte, že vaše firmy v těchto dnech lobují za to, aby byl tento zásadní zákon, který může posílit strategickou autonomii EU, vykostěn. Aby jim nevznikla konkurence. Nezapomínejme, že naší politickou zodpovědností jakožto demokraticky zvolených zástupců je chránit zájmy občanů, ne investorů,“* apelovala česká europoslankyně.

Konference pokračuje i v úterý a hlavními tématy bude současný stav, rekonstrukce a migrace s ohledem na válku na Ukrajině.

> *„Jsem hrdá, že mohu reprezentovat Evropský parlament na své domovské půdě v možná nejdramatičtějších časech, které kdy EU zažívala. Česká republika dnes provádí evropské společenství křovím, na jehož konci doufejme vyjdeme všichni silnější a jednotnější,“* věří Gregorová.
