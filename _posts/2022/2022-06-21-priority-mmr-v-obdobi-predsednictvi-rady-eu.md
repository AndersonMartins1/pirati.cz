---
date:         2022-06-21
category:     blog
tags:         místní-rozvoj digitalizace
layout:       post
title:        "Ministr Ivan Bartoš představil priority resortu pro období českého předsednictví v Radě EU"
image:        /assets/img/articles/2022/bartoš001.jpg
author:       
---



Ministerstvo pro místní rozvoj se během českého předsednictví v Radě Evropské unie prioritně zaměří na politiku soudržnosti, regionální rozvoj, cestovní ruch a elektronizaci veřejných zakázek. Informace o konkrétních aktivitách úřadu a jejich benefitech pro české regiony, podnikatele i občany přináší nově spuštěné webové stránky.

Česká republika se 1. července ujímá svého již druhého předsednictví v Radě Evropské unie. Ministerstvo pro místní rozvoj vybralo ze své široké a dlouhodobě zpracovávané agendy čtyři oblasti, kterým hodlá během následujících šesti měsíců věnovat ještě vyšší prioritu. *„Veškerou činnost podřizujeme základnímu úkolu předsednictví, totiž zajištění kontinuity fungování a směřování EU. První prioritou je tak logicky politika soudržnosti, což je osvědčený nástroj pomáhající snižovat rozdíly ve vyspělosti mezi jednotlivými regiony,“* vysvětluje místopředseda vlády pro digitalizaci a ministr pro místní rozvoj Ivan Bartoš.

*„Ze stejného důvodu jsme jako prioritu zvolili také regionální rozvoj. V souladu s našimi dosavadními aktivitami budeme akcentovat i elektronizaci veřejných zakázek, která i malým a středním podnikatelům přinese snížení administrativní zátěže a umožní přístup k novým zakázkám. Čtvrtou prioritou ministerstva pak bude cestovní ruch, u kterého se zaměříme mimo jiné na otázky udržitelnosti, odolnosti, ochrany spotřebitele a digitalizace,“* dodává ministr. Dění ve zmíněných prioritních oblastech se bude ministerstvo podle Ivana Bartoše snažit ovlivnit tak, aby byly maximálně zohledněny zájmy českých regionů, podnikatelů i občanů.

Aktivity ministerstva v prioritních oblastech podpoří během půlročního českého předsednictví v Radě EU více než dvě desítky mezinárodních jednání, konferencí, workshopů a dalších akcí. Z těch klíčových můžeme zmínit zářijové neformální jednání ministrů zodpovědných za politiku soudržnosti, 213. jednání Byra Evropského výboru regionů, říjnovou konferenci k politikám architektury a stavební kultury, listopadové Evropské fórum cestovního ruchu či na prosinec naplánovanou odbornou konferenci programu ESPON.

**Pro zájemce o podrobnější informace k jednotlivým prioritám a souvisejícím akcím připravilo ministerstvo webové stránky:**

* [Ministerstvo pro místní rozvoj ČR - Předsednictví ČR v Radě EU (mmr.cz)](https://www.mmr.cz/cs/microsites/pres/uvod).
