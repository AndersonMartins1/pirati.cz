---
date:         2022-06-24
category:     blog
tags:         školství korupce
layout:       post
title:        "Piráti vyzývají, aby na ministerstvu školství skončil náměstek, který pustil k zakázkám stíhaného Šteffela. Upozornili i na zvláštnost při výběrovém řízení"
image:        /assets/img/articles/2022/jakub-michalek01.jpg
author:       
---



Praha, 24. června 2022 – Piráti podnikají další kroky k očištění ministerských úřadů od lidí spojených s aktuální korupční kauzou hnutí STAN. Vyzývají, aby skončil odborný náměstek pro IT a veřejné zakázky Milan Štábl, který na resort přivedl jako poradce Luďka Šteffela. Tedy jednoho z obviněných v kauze pražského dopravního podniku. Piráti také upozornili na zvláštní postup, při kterém byl sám náměstek Štábl do pozice vybrán. 

*„Výběrové řízení na náměstka bylo vypsané na období vánočních svátků, což působí dost zvláštním dojmem, a ne zrovna transparentně,“* uvedl předseda poslaneckého klubu Pirátů Jakub Michálek. V této souvislosti dnes tak Piráti poslali ministrovi školství žádost o informaci, kolik uchazečů se do výběrového řízení skutečně přihlásilo.

Piráti zjistili, že Štábl byl na pozici odborného náměstka dosazen na základě výsledku výběrového řízení, které probíhalo v termínu od 23. prosince 2021 do 7. ledna 2022. Jak vysvětlil Michálek, v době vánočních svátků je úřední deska ministerstva sledovaná jen minimálně. Piráti se domnívají, že inzerovat takto důležitou a odbornou pozici zavdává pochybnosti o tom, nakolik je takové řízení skutečně otevřené a zda se do něj přihlásí skutečně kvalifikovaní odborníci. Navíc ani ministr Gazdík se netají tím, že Milan Štábl je jeho dlouholetý spolupracovník. Obviněný Luděk Šteffel měl mít na MŠMT pod náměstkem Štáblem na starosti resortní mnohamilionové zakázky v oblasti IT.

*„Náměstek Štábl je navíc od 25. května pověřen řízením CERMATU, kde se měl obviněný Luděk Šteffel účastnit jednání s dodavateli a vstupovat tak do veřejných zakázek. Ve světle těchto zjištění jako Piráti považujeme za vhodné, aby bylo místo nově a transparentně obsazeno novým ministrem a aby pan náměstek ukončil své působení spolu s odchodem pana ministra Gazdíka,“* dodal Michálek. 
