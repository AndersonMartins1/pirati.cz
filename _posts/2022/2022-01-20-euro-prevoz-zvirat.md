---
date:         2022-01-20
category:     blog
tags:         evropská-unie zemědělství
layout:       post
title:        "Převoz hospodářských zvířat v mrazu nebo horku? Pravidla jsou zastaralá a chybí kontroly, říká Kolaja"
image:        /assets/img/articles/2021/row-1-column-1.png
author:       
---

Štrasburk, 20. ledna 2022 – Piráti v Evropském parlamentu podpoří zprávu, která volá po aktualizaci pravidel pro převoz zvířat. Stávající pravidla jsou totiž stará sedmnáct let a podle pirátských europoslanců nedostačující. Piráti tak požadují, aby zvířata byla převážena pouze v teplotách od +5 ºC do +30 ºC, a to maximálně osm hodin v kuse.

> „Je prokázáno, že k porušování stávajících pravidel dochází. V Evropě totiž chybí fungující systém kontrol. Nesmíme přece dopustit, aby se v dnešní době zvířata převážela v mrazu, nebo naopak v neúprosném horku. A to třeba ještě deset hodin v kuse a bez vody,“ komentuje návrh pirátský europoslanec Marcel Kolaja. Nově by u nakládání i vykládání zvířat měl být přítomen také veterinář. Europoslanci chtějí do nového nařízení zahrnout rovněž pravidla pro domácí mazlíčky nebo převoz ryb. 

> “Chceme také zakázat vývoz zvířat do třetích zemí, které nesplňují evropské standardy. Je naprosto neakceptovatelné, aby například desítky českých krav trpěly v rozpáleném kamionu jen protože cestují do Turecka,” upozorňuje Kolaja a připomíná tím i reálný případ z roku 2018, kdy podle neziskové organizace Společnost pro zvířata strávilo 57 krav celkem 10 dní v kamionu. 

O zprávě budou europoslanci hlasovat dnes odpoledne. Navrhovanými doporučeními se pak bude zabývat Evropská komise. 
