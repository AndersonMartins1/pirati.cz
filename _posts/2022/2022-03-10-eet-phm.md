---
date:         2022-03-10
category:     blog
tags:         vláda legislativa ekonomika 
layout:       post
title:        "Buzerace živnostníků končí, vláda schválila zrušení EET. Podpořila i stopku na povinné přimíchávání biosložky do pohonných hmot a silniční daň"
image:        /assets/img/articles/2022/jakub-michalek-eet-bioslozka.jpg
author:       
---

Praha, 10. března 2022 - Vláda i hlasy Pirátů včera schválila návrh Ministerstva financí, podle kterého by koncem roku mohla skončit elektronická evidence tržeb (EET). Evidence je kvůli epidemii do konce roku 2022 přerušena. Vláda také podpořila zrušení povinného přimíchávání biosložky do pohonných hmot a silniční daň. Všechny návrhy musí nyní schválit Poslanecká sněmovna.

Piráti podpořili na vládě návrh na zrušení EET, i jejich odborná analýza ukázala, že systém nenabízí živnostníkům ani státu žádnou přidanou hodnotu. Část tohoto zákona navíc zrušil  již dříve Ústavní soud. Návrh teď projedná Poslanecká sněmovna, finální zrušení EET by mohlo začít platit od 1. ledna příštího roku, nyní je do konce roku provoz EET přerušen.

Vláda také podpořila zrušení povinného přimíchávání biosložky do pohonných hmot a silniční daň. Piráti požadovali zrušit přimíchávání biopaliv do nafty a benzínu již v minulém volebním období. Povinné přimíchávání totiž pohonné hmoty zdražuje a znehodnocuje, navíc životnímu prostředí škodí a zbytečně se plýtvá půdou, kterou potřebujeme například pro pšenici, které bude kvůli válce patrně nedostatek.

> *„Urychlit toto rozhodnutí nás přiměly ceny paliv, které rapidně rostou, dělají lidem trable v rodinném rozpočtu a tento trend je potřeba zvrátit. V důsledku válečného vraždění a řádění Putinova režimu hrozí nedostatek pšenice z Ukrajiny a Ruska. Na polích teď potřebujeme pěstovat více obilí a méně tlačit zemědělce do řepky. Řepky se nenajíme. Ukázalo se, že přimíchávání biosložky z řepky ve skutečnosti není ekologické ani ekonomické. Poslanec Babiš tvrdí, že zrušení povinného přimíchávání bionafty povede k vyššímu dovozu nafty. Vůbec přitom ale nezohledňuje, že na vypěstování řepky se nafta také spotřebuje. To je ostatně důvod, proč EU od biopaliv z řepky ustupuje. Jsem rád, že se podaří tento lobbistický zmetek z našeho právního řádu vymýtit,”* uvedl předseda poslaneckého klubu Pirátů Jakub Michálek. 

