---
date:         2022-03-11
category:     blog
tags:         evropská-unie zahraničí bezpečnost lidská-práva
layout:       post
title:        "Šmírování občanů je nepřijatelné, říkají pirátští europoslanci. Případy vyšetří nový výbor"
image:        /assets/img/articles/2022/markéta, marcel, mikuláš.jpg
author:       
---

Štrasburk, 10. března 2022 - Použily členské země šmírovací softwary pro sledování svých občanů, novinářů, politiků či někoho dalšího? Došlo k únikům osobních dat? Tak právě na tyhle otázky má odpovědět nový vyšetřovací výbor, jehož existenci dnes posvětili europoslanci. Vyšetřování především kauzy špehovacího softwaru Pegasus vítají pirátští europoslanci, kteří na jeho vznik tlačili.

Na zřízení výboru pro vyšetřování použití spywaru Pegasus a dalších sledovacích technologií dlouhodobě tlačili pirátští europoslanci. 

> “Pokud jakákoli evropská vláda zneužívala software pro špehování a perzekuci vlastních občanů, musí z toho Evropa vyvodit důsledky. Tato podezření nesmíme brát na lehkou váhu a situaci je potřeba prošetřit. Jsem proto rád, že Parlament výbor zřídil,” vítá nový výbor kvestor Evropského parlamentu a europoslanec Marcel Kolaja. 

Výbor bude mít celkem 38 členů, kteří dostanou na vypracování zprávy přesně 12 měsíců. Kromě nových zjištění mají členové také představit řadu doporučení, která z nich plynou.

> „Tenhle nebezpečný spyware dokáže proniknout do tabletů, notebooků nebo telefonů. Jakmile je Pegasus přítomný, získává přístup do všech programů, které se v zařízení nacházejí. Musíme vyšetřit, které vlády a jak zneužívaly Pegasus pro to, aby sledovaly vlastní občany nebo politickou konkurenci. Všechny, kteří toto špehování dopustili, je nutné tvrdě potrestat, protože podobné jednání si nikdo v moderní Evropě nesmí dovolit,“ říká europoslanec Mikuláš Peksa.
