---
date:         2022-02-21
category:     blog
tags:         brusel digitalizace 
layout:       post
title:        "Bartoš: Prioritami našeho předsednictví je digitalizace, podpora cestovního ruchu a politika soudržnosti"
image:        /assets/img/articles/2022/ivan-bartos00.jpg
author:       
---

Brusel, 21. února 2022 - Místopředseda vlády pro digitalizaci a ministr pro místní rozvoj Ivan Bartoš dnes v Bruselu jednal s generálním ředitelem pro komunikační sítě a technologie Robertem Violou, potkal se také s týmy kolegů ze Stálého zastoupení ČR při Evropské komisi v Bruselu a ještě bude jednat s velvyslankyní ČR při EU Editou Hrdou. Kromě digitalizace a kyberpezpečnosti řeší problematiku Národního plánu obnovy a pokračování politiky soudržnosti.

> „Důvodem mé pracovní návštěvy není jen poznat lidi, se kterými budu během našeho předsednictví v neustálém kontaktu, ale hlavně představit cíle nové vlády a českého předsednictví v oblasti digitální agendy, politiky soudržnosti, cestovního ruchu a dalších aktivit, které máme v plánu. Tím, že se Česká republika ujme v druhé polovině roku předsednictví v Radě EU, bude pro nás velkou příležitostí prezentovat politiku soudržnosti jako dlouhodobou, flexibilní a moderní politiku EU, která má výjimečný a nezastupitelný význam pro rozvoj všech regionů a snižování meziregionálních nerovností v EU,“ řekl ministr pro místní rozvoj Ivan Bartoš a dodal: „Stejně tak budeme aktivně řešit digitalizaci, zavedení evropské digitální identity a zapojení umělé inteligence všude tam, kde je to žádoucí. To jsem dnes debatoval s generálním ředitelem pro komunikační sítě a technologie Robertem Violou.“
 
Důležitými tématy, nejen při jednání s velvyslankyní ČR při EU Editou Hrdou, bude kromě přípravy na české předsednictví EU také stav čerpání finančních prostředků REACT – EU a Národního plánu obnovy. Ty mají snížit dopady současné covidové krize.
 
České republice se podařilo prosadit politiku soudržnosti jako jednu prioritních oblastí pro ČR. Hlavní prioritou českého předsednictví v oblasti cestovního ruchu bude Evropské fórum cestovního ruchu (ETF), které se pořádá společně s Evropskou komisí (EK) v druhé polovině roku 2022 (15. – 16. 11. 2022). Hlavním tématem fóra bude příprava dlouhodobé strategie cestovního ruchu v následujících letech se zaměřením na udržitelný cestovní ruch, konkrétní opatření v reakci na pandemii včetně vyhodnocení jejích dopadů na cestovní ruch.
