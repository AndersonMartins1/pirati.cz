---
date:         2022-02-23
category:     blog
tags:         bezpečnost zahraničí
layout:       post
title:        "Komentář Lukáše Koláříka: Kriminalita ve virtuálním prostoru není imaginární, ale skutečná. Jak nenaletět internetovým šmejdům?"
image:        /assets/img/articles/2019/lukas-kolarik1.jpg
author:       Lukáš Kolářík
---


 
Praha, 23. února 2022 – Dostali jste e-mail od právního zástupce právě zesnulého bohatého příbuzného, o kterém jste dosud nevěděli? Psal vám právoplatný africký princ, který se domáhá svého bohatství? Ozval se vám diplomat, generál nebo politik, protože potřebuje vaši pomoc? Obdrželi jste nabídku setkání s oblíbeným hercem nebo zpěvákem? Ve všech případech po vás odesílatel zprávy požadoval zaslání financí na uvedený účet. Krom toho šlo ve všech případech o podvod. Právě na tyto formy kriminality páchané v kyberprostoru reaguje nová koncepce, kterou představilo Ministerstvo vnitra na dnešním zasedání vlády.
 
Podobně jako lživé zprávy podněcující nenávist, výhružky nebo nebezpečné sledování jsou i podvody, které se výrazně prosadily po nástupu informačních technologií, jedním z klíčových témat vládou schválené kocepce. Prakticky stoprocentní pokrytí internetem totiž znamená nejenom možnost jednoduchého přístupu k informacím, ale pro zločince i rozšířené pole působnosti. A protože na nástup nových médií reagovali kriminálníci, musí tak učinit i stát pro ochranu svých občanů.
 
Mezi nejčastěji používané podvody patří snahy o vylákání peněz pod nejrůznějšími záminkami. Kdo si myslí, že jemu se to stát nemůže, měl by přidat na opatrnosti. Triky podvodníků jsou široké a často i cílené podle osobního profilu uživatele. Jaké jsou některé z nich?
 
**Vylákání financí pod záminkou kontaktování falešnou bankovní/finanční společností**
Dorazí vám e-mail s dotazem na vaše heslo, které musíte vyplnit v odkazu. Avizovaným důvodem je většinou zvýšení bezpečnosti nebo tvrzení, že vaše heslo bylo zcizeno a vy si nyní musíte vygenerovat nové.

**POZOR!** Banky tímto způsobem nikdy nekomunikují. Své heslo nikdy nezadávejte jinam než do ověřených aplikací bank a institucí, kam se přihlašujete.
 
**Pošlete XY euro, aby vám mohla být doručena zásilka**
Podvodníci skrytí za adresy velkých přepravců z vás chtějí vylákat částku pomocí online převodu. Pokud maily chodí v době, kdy jste si nic neobjednali, rozpoznáte je snáze. Podvodníci je však používají zpravidla v obdobích, kdy lidé často nakupují - před Vánoci a dalšími svátky.

**POZOR!** Pokud přepravci vyžadují úhradu před doručením zboží, nečiní tak v e-mailech. Na zprávu nereagujte a nic neplaťte.
 
**Nigerijský princ, válečný veterán, bohatý strýc bez dědice**
Různé fiktivní identity s tklivým příběhem o tom, že jedině vy můžete pomoci právoplatnému dědici, případně právě vy jste tím dědicem. Stačí maličkost – poslat finanční obnos na účet a následně pohádkově zbohatnete.

**POZOR!** Jde o několik desítek let starý trik, který se jen opakuje v různých obměnách s různými postavami a příběhem. Skutečné zůstává jen vaše případné okradení. Podobně jako se to stalo jednomu nejmenovanému komunistickému politikovi - opakovaně.
 
**Podvodné e-shopy**
Jeden z hůře identifikovatelných podvodů. Než se zjistí, že za e-shopem, který se svou podobou nijak neliší od běžných online obchodů, nestojí žádný živnostník, ale podvodník, může napálit mnoho lidí.

**POZOR!** Nejjednodušší cestou, jak ověřit poctivost internetových stránek, je přečtení nezávislých recenzí. I v případě, že naleznete řadu pochvalných recenzí, ale e-shop byl vytvořen teprve nedávno, je na místě prověřit pravost uvedených postřehů.
 
**Nabídka práce s podmínkou počátečního vkladu**
Jedno ze starších podvodných schémat spočívá v tom, že se zapojíte do aktivity, o které vám více sdělí kontakt, kterému musíte nejdřív zaplatit.

**POZOR!** V čem trik spočívá? Až zaplatíte, dozvíte se, že stejnou zprávu, kterou jste dostali, máte napsat vašim příbuzným, přátelům a dalším kontaktům. Z nich vylákáte peníze stejným způsobem a pak už budete jenom bohatnout z toho, co vám dají ostatní. Jde o klasickou pyramidovou hru, na které zbohatne jen úzká skupina podvodníků. Chcete se nechat okrást a pak sami okrádat vaše okolí? 
 
**Výhružky, urážky, pronásledování, šikana**
Velmi častý způsob chování tzv. internetových trollů spočívá v zastrašování osob, které jsou nepohodlné především na základě rozdílného názoru. Bohužel tento druh komunikace neprovozují pouze jednotlivci, ale i politické organizace a instituce, aby podpořily své zájmy a zastrašily a pomluvily své nepřátele.

**POZOR!** Ačkoliv internet umožňuje anonymní komunikaci, jsou osoby, které se dopouštějí trestných činů, vystopovatelné. Pokud se stanete obětí podobného jednání, neváhejte to řešit s policií. Bohužel, v zahraničí je již řada případů, kdy lidé na základě lží a podobných zpráv zaútočili na veřejně činné osoby a usmrtili je.
 
 
**Seznam druhů trestné činnosti, na které se Koncepce rozvoje schopností Policie České republiky v oblasti trestné činnosti páchané v kyberprostoru zaměřuje:**
 
**Podvodná jednání** – Mezi tyto skutky lze zařadit podvodné e-shopy, které vznikají pod záminkou vylákání finančních prostředků a po krátké době existence takovýto e-shop zaniká.
Do daného jednání lze zahrnovat také podvody prostřednictvím podvržených e-mailů nebo krádeže peněz z bankovních účtů za pomoci phishingu.
Dalším takovým typem podvodného jednání může být tzv. Blagging, tedy podvod na internetu, který využívá sociálního inženýrství je tzv. CEO – „Command Executive Order“ – jde o fiktivní příkaz oprávněného k provedení nějaké činnosti
 
**Mravnostní trestné činy** – typicky kvalifikované jako Ohrožování výchovy dítěte dle ust. § 201 trestního zákoníku, Šíření pornografie dle ust. § 191 trestního zákoníku, Výroba a jiné nakládání s dětskou pornografií dle ust. § 192 trestního zákoníku, Zneužití dítěte k výrobě pornografie dle ust. § 193 trestního zákoníku, Účast na pornografickém představení dle ust. § 193a trestního zákoníku a v neposlední řadě Navazování nedovolených kontaktů s dítětem dle ust. § 193b trestního zákoníku.
 
**Trestné činy proti autorskému právu** – typicky kvalifikované jako Porušení autorského práva, práv souvisejících s právem autorským a práv k databázi dle ust. § 270 trestního zákoníku
 
**Násilné projevy a „hate crime“** – typicky kvalifikované jako Vydírání dle ust. § 175 trestního zákoníku, Nebezpečné vyhrožování dle ust. § 353 trestního zákoníku, Nebezpečné pronásledování (známé také pod pojmem stalking) dle ust. § 354 trestního zákoníku nebo také Šíření poplašné zprávy dle ust. § 357 trestního zákoníku
Sem patří i extremistické projevy mající povahu trestného činu Hanobení národa, rasy, etnické nebo jiné skupiny osob dle ust. § 355 trestního zákoníku, Podněcování k nenávisti vůči skupině osob nebo k omezování jejich práv a svobod dle ust. § 356 trestního zákoníku a další. 
 
**Obchodování se zakázanými komoditami na internetu – kyberprostor může být** využíván rovněž k prodeji či nákupu komodit, jejichž volný prodej je zakázán. Může se jednat o nelegální prodej zbraní, chemických látek, výbušnin, ale kupříkladu i exotických zvířat
 
**Legalizace výnosů z trestné činnosti prostřednictvím virtuálních měn** – pachatelé stále častěji využívají k legalizaci výnosů z trestné činnosti, tedy „praní peněz“, anonymizační možnosti, které jim nabízí různé virtuální měny (Bitcoin, Ethereum, Litecoin a další).
 
**Drogová trestná činnost páchaná v kyberprostoru** – typicky kvalifikovaná jako Nedovolená výroba a jiné nakládání s omamnými a psychotropními látkami a s jedy dle ust. 283 trestního zákoníku, případně jako Šíření toxikomanie dle ust. § 287 trestního zákoníku nebo Výroba a jiné nakládání s látkami s hormonálním účinkem dle ust. § 288 trestního zákoníku a další.
 
> [Další informace](https://www.mvcr.cz/clanek/ucinnejsi-boj-proti-internetove-kriminalite-policie-ma-novou-koncepci-k-potirani-trestnych-cinu-v-kyberprostoru.aspx) naleznete na stránkách Ministerstva vnitra.
 
*Autor Lukáš Kolářík je náměstkem ministra vnitra ČR.*

