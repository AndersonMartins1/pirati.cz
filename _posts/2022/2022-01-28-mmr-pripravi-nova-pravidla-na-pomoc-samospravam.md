---
date:         2022-01-28
category:     blog
tags:         byty bydlení airbnb praha piráti bartoš
layout:       post
title:        "Návrat masivního pronajímání bytů přes Airbnb? Vláda předloží moderní a vymahatelná pravidla"
image:        /assets/img/articles/2021/Jakub Michalek ne rouška.jpg
author:       
---

Praha, 28. ledna 2022 - Vláda přislíbila novelu, která bude řešit problém nevymahatelnosti pravidel pro digitální platformy, kde si hlavně turisté objednávají ubytování. Současným stavem trpí zejména centra historických měst. Ministr pro místní rozvoj Ivan Bartoš si od novely slibuje jasné odlišení sdílené ekonomiky od apartmá v hotelu a možnost obcí řešit problémy na svém území. Návrh změn by ministerstvo mělo předložit do konce roku.

Piráti i část dalších poslanců koalice ve Sněmovně dnes podpořili projednání návrhu zákona, aby měla města možnost regulovat ubytování přes Airbnb. Návrh předložilo hlavní město Praha v čele s primátorem Zdeňkem Hřibem a radní Hanou Marvanovou. Vedle široké podpory však ve sněmovní debatě vyjádřili výhrady k návrhu zástupci ODS. Projednání návrhu Sněmovna přerušila do příští schůze a koalice slíbila předložit vládní návrh, který naplní sliby ve vládním programu.    


> „Mluvíme s lidmi a stěžují si na hluk, nepořádek, nefér prostředí pro podnikání, ale také vylidňování center měst, kde obyvatele nahrazují turisté. Podporujeme reformu, aby samosprávy měly možnost regulovat sdílené ubytování v bytových domech. Do zákona ale hlavně musíme zavést skutečnou vymahatelnost, aby platformy pravidla neobcházely. To se nám děje s poslední novelou, kterou jsme dali samosprávám možnost vyžádat si seznam podnikatelů, kteří platformy používají. Pokud zákon uděláme pořádně, dáme obcím nástroje řešit problém na svém území a srovnáme tržní prostředí. Díky tomu samosprávy vydělají stovky milionů korun navíc na poplatcích, které musí hotely a ubytovatelé platit,“ uvedl předseda poslaneckého klubu Pirátů Jakub Michálek, který první zákony k Airbnb navrhl už v roce 2016 a od té doby prosadil z opozice několik menších zlepšení.


> „Začínáme urychleně pracovat na vládní novele, která umožní obcím regulovat sdílené ubytování na svém území, ale také jasně odliší příležitostný pronájem od hotelových apartmánů. Zákon bude vymahatelný pro všechny platformy. K tomu se vláda zavázala v programovém prohlášení a to také chceme splnit. Nejhorší věc, která by se mohla stát, by byla, že znovu překotně schválíme zákon, který v praxi nebude fungovat. Vládní návrh bude připraven zrychleně, ale bude také obsahovat analýzu dopadů a projde připomínkami ministerstev a rukama expertů v Legislativní radě vlády,“ doplnil k tomu vicepremiér pro digitalizaci a ministr pro místní rozvoj Ivan Bartoš.
