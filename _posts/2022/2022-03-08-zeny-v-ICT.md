---
date:         2022-03-08
category:     blog
tags:         digitalizace   
layout:       post
title:        "Odstraňování bariér, lepší vzdělávání a podpora žen v ICT oblasti. Vicepremiér Ivan Bartoš podepsal evropskou deklaraci"
image:        /assets/img/articles/2022/ivan-bartos-czechitas.jpg
author:       
---

Nevers, Francie, 8. března 2022 - Vicepremiér pro digitalizaci Ivan Bartoš podepsal evropskou deklaraci Nevers Declaration for Women in Entrepreneurship and Innovation. Ta se zavazuje ke snaze otevřít sektor IT, technologií a inovací více ženám a rovněž obsahuje doporučení, jak toho dosáhnout. O tématu a praktických krocích realizace Bartoš jednal také s organizací Czechitas, která se zaměřuje na vzdělávání žen, dětí a široké veřejnosti v informačních technologiích.

> *„V technických oborech je u nás dnes jen 10 procent žen. Vlastní podnikání zakládají v odvětví jen 2 procenta. Mnoho talentů tak přichází nazmar, což je potřeba změnit. V 21. století považuji za samozřejmé, že bychom se měli snažit odstraňovat bariéry a podporovat rovné příležitosti,“* nastínil Bartoš s tím, že je to klíčové také pro českou ekonomiku. 

> *„Například v IT je dlouhodobě nedostatek špičkových odborníků a odbornic. Moderní technologie přitom dokáží nejen usnadnit život běžným lidem, ale také mají vysokou přidanou hodnotu, posilují naši konkurenceschopnost, přinášejí lepší mzdy a mnoho dalšího. To je v současné krizi enormně důležité. Zároveň řada studií potvrdila, že pestřejší skladba týmů a zapojení lidí s různými životními i odbornými zkušenostmi zlepšuje výsledky projektů a pomáhá v inovacích či kreativitě,“* popsal vicepremiér pro digitalizaci. 

Deklarace Nevers Declaration for Women in Entrepreneurship and Innovation obsahuje konkrétní doporučení, jak technologické sektory více otevřít ženám. Ať už ve vztahu k investicím a financování projektů, zvyšování povědomí i osvěty, vzdělávání, mentoringu či startupovým inkubátorům. O tom, jak jednotlivé záměry nejlépe přenést do praxe, hovořil Ivan Bartoš i s Ditou Formánkovou, zakladatelkou Czechitas, a dalšími zástupci této organizace. 

> *„Pod vizi Nevers Declaration for Women in Entrepreneurship and Innovation se s Czechitas také podepisujeme. Inspirujeme, vzděláváme nové talenty v digitálních a technických dovednostech a pomáháme jim je uplatnit v kariéře v technologiích nebo vlastním podnikání. Jsme odhodláni nadále přispívat k rozvoji podnikavosti žen, překlenout mezeru v technických dovednostech žen, a vytvořit tak spravedlivější, otevřený, inkluzivní a inovativnější technologický ekosystém pro digitální ekonomiku,“* uvedla Dita Formánková. 

> *„Z navrhovaných akčních kroků velmi podporujeme investice do diverzifikace řídících orgánů, cílenou komunikaci a navigaci v možnostech financování, a zejména vzdělávací, školící a mentorské programy povzbuzující ženy, aby se vydaly na dráhu podnikatelské kariéry,“* uzavřela zakladatelka Czechitas. 


Celý text deklarace najdete [ZDE](https://minefi.hosting.augure.com/Augure_Minefi/r/ContenuEnLigne/Download?id=14CF2020-83F2-481B-9D5F-C1B72FB923EC&filename=3019%20-%20Nevers%20Declaration%20for%20Women%20in%20Entrepreneurship%20and%20Innovation.pdf)
