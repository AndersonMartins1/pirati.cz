---
date:         2022-07-01
category:     blog
tags:         práce-a-sociální-věci 
layout:       post
title:        "Piráti pomohli invalidním důchodcům, iniciovali rozšíření slev ve veřejné dopravě"
image:        /assets/img/articles/2022/olga-04-2022.jpg
author:       
---

Praha, 1. července 2022 – Olga Richterová, současná místopředsedkyně Poslanecké sněmovny, se již v roce 2019 dotazovala v interpelaci tehdejšího předsedy vlády na možnost zavedení slev v dopravě pro všechny invalidní důchodce. Ten ji tenkrát odbyl s tím, že by takový krok byl příliš složitý s ohledem na to, že by se týkal i všech občanů EU. To, co před několika lety údajně nebylo možné, platí nyní od 1. července 2022. Poloviční jízdné budou kromě seniorů, dětí a studentů platit i lidé s invaliditou třetího stupně, po prokázání příslušným QR kódem. Ten získají osobně nebo ideálně elektronicky od České správy sociálního zabezpečení.

Do roku 2011 měli invalidní důchodci na cestování veřejnou dopravou stejné slevy jako starobní důchodci. Za vlády Andreje Babiše však osoby ve třetím stupni invalidity, které přitom nejsou držiteli průkazu ZTP, neměly na slevy na jízdné nárok, na rozdíl od žáků, studentů a seniorů nad 65 let, kteří na státem dotované jízdné nárok měli. Tuto nespravedlnost tedy od letošního července z iniciativy Olgy Richterové napravujeme.

> *„Slevy nově zahrnují i ty invalidní důchodce třetího stupně, kteří nejsou držiteli průkazu ZTP. Minulá vláda se vymlouvala na pravidla EU, ale v okolních zemích se řešení přesto našlo. Slevy se nově týkají dalších až devadesáti tisíc osob. Vyplácené invalidní důchody ve třetím stupni nejsou vysoké, osoby si nemohou příjmově pomoci ani plnoúvazkovou prací. S ohledem na inflaci se jejich výdaje rapidně zvyšují. Proto pokládám toto řešení za logické a sociálně citlivé,“* uvedla Richterová. Na řešení spolupracovala s ministrem dopravy a ministrem práce a sociálních věcí.

Kompletní historii písemné interpelace O. Richterové na A. Babiše ve věci slev na jízdném pro invalidní důchodce naleznete [ZDE](https://www.psp.cz/sqw/historie.sqw?o=8&t=707).
