---
date:         2022-08-09
category:     blog
tags:         bezpečnost digitalizace
layout:       post
title:        "Prestižní kyberbezpečnostní konference má českou stopu. Do Las Vegas míří Pirátka Gregorová"
image:        /assets/img/articles/2021/marketa-gregorova04.jpg
author:       
---



Praha/Brusel, 9. 8. 2022 – Česká europoslankyně za Pirátskou stranu Markéta Gregorová míří do Las Vegas na tradiční a jednu z nejznámějších mezinárodních konferencí o kybernetických hrozbách, Black Hat. Tématu se dlouhodobě věnuje na půdě Evropského parlamentu a nedávno spustila i osvětovou kampaň NEklikat věnovanou právě kyberbezpečnosti.

Již pětadvacátý ročník [kyberbezpečnostní konference Black Hat](https://www.blackhat.com/us-22/) letos nabídne několikadenní hybridní událost. Setkání expertů, organizací i firem proběhne v Mandalay Bay Convention Center v Las Vegas. A na této stěžejní události světové kyberbezpečnosti nebude chybět česká europoslankyně Markéta Gregorová.

*„Kyberbezpečnost pro mě byla jedním z ústředních témat od začátku. S postupující digitalizací kritických infrastruktur a prohloubením hybridních konfliktů s autoritářskými zeměmi se z něj ale stal jeden z hlavních fenoménů životů nás všech,“* vysvětluje Gregorová. *„Přímo v Las Vegas se zúčastním například představení očekávané případové studie mapující hackerskou činnost na Ukrajině, i jak se Rusové snažili útočit na elektrickou síť 2 milionů Ukrajinců. Těším se ale i na přednášky o rizicích čínského softwaru či o útocích na volby,“* doplňuje Pirátka.

Konference svede dohromady největší světové experty a expertky na kyberbezpečnost, a to jak z oblasti výzkumu, tak z oblasti byznysu. Sama Markéta Gregorová se v oblasti kyberbezpečnosti zapsala naposledy jako zpravodajka [nové směrnice o síťových a informačních systémech NIS 2](https://gregorova.eu/evropska-smernice-o-kyberbezpecnosti-piratsky-uhel-pohledu/) za výbor pro bezpečnost a obranu, která zásadním způsobem zvyšuje odolnost EU proti kyberútokům.

*„Od setkání ve Vegas si slibuji přímý kontakt s nejaktuálnějšími trendy a absolutní technologickou špičkou v oblasti kyberbezpečnosti. Ráda bych nasbírala kontakty s největšími kapacitami oboru, které pak využiji při další legislativní práci na evropské půdě. To nejzajímavější z aktuálních kyberbezpečnostních trendů pak české veřejnosti představím v rámci rozbíhající se kampaně [NEklikat](https://neklikat.eu/),“* dodává pirátská europoslankyně.

Aktuální komunikaci Markéty Gregorové přímo z Las Vegas bude možné sledovat na jejím oficiálním [Facebooku](https://www.facebook.com/MEPGregorova), [Twitteru](https://twitter.com/MarketkaG) nebo [Instagramu](https://www.instagram.com/ruzovarebelka/). 

Více informací:

*Petr Bittner*

*PR & média*

*+420 724 202 681*

*bittnerpetr@seznam.cz*
