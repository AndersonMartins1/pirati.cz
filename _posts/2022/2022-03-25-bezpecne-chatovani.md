---
date:         2022-03-25
category:     blog
tags:         evropská-unie lidská-práva bezpečnost 
layout:       post
title:        "Bezpečná komunikace s přáteli napříč chatovacími platformami. Díky Pirátům v Evropském parlamentu budou mít technologičtí giganti konkurenci"
image:        /assets/img/articles/2022/marcel laptop.jpg
author:       
---

Brusel, 25. března 2022 – Zástupci Evropského parlamentu, Rady a Komise dokončili včera večer vyjednávání o aktu o digitálních trzích. Cílem projednávané legislativy je zkrotit technologické obry a nastavit pro ně jasná pravidla, aby se na digitální trhy navrátilo konkurenční prostředí. Akt o digitálních trzích navíc přináší i řadu dalších pravidel pro technologické giganty, která podpoří inovace a ochrání spotřebitele. Piráti vítají především povinnost pro interoperabilitu chatovacích platforem. Ta podle nich uživatelům přinese větší výběr a kvalitu služeb.

> „Jsem moc rád, že se mi podařilo vybojovat, aby povinnost pro interoperabilitu služeb byla ve finálním znění textu zahrnuta. Díky této propojitelnosti budou mít totiž uživatelé možnost komunikovat napříč chatovací platformy, aniž by na každé z nich museli mít vytvořený separátní účet,“ raduje se europoslanec a kvestor Evropského parlamentu Marcel Kolaja. 

Marcel Kolaja je stínovým zpravodajem návrhu ve výboru pro vnitřní trh a ochranu spotřebitelů. Kolaja od začátku vyjednávání upozorňoval na to, že pokud chceme na digitální trhy skutečně vrátit konkurenci, interoperabilita představuje podstatnou podmínku úspěšného řešení.

> „Jen tak uživatelé začnou využívat komunikační platformy opravdu dle jejich výběru bez toho, aniž by přicházeli o kontakt se svými přáteli. Zprávy, které si posílají na Facebook Messengeru nebo WhatsAppu by tak měly jít snadno posílat i do dalších platforem, které možnost interoperability využijí. Díky podmínce pro interoperabilitu postačí jeden účet,“ vysvětluje dále Kolaja.

Finální znění textu musí být ještě naposledy schváleno plénem Evropského parlamentu, pravděpodobně v červenci. Akt o digitálních trzích je spolu s aktem o digitálních službách základním stavebním kamenem Evropské digitální strategie.

O legislativě se také více dočtete na speciálním webu [ZDE](https://www.zkrotmeobry.cz.)

