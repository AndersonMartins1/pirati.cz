---
date:         2022-11-16
category:     blog
tags:         digitalizace legislativa
layout:       post
title:        "Poslanci schválili zákon o vzniku DIA. „Zásadní úspěch pro českou digitální cestu,“ řekl vicepremiér Bartoš"
image:        /assets/img/articles/2022/bartos-2022-10.jpg
author:       
---

Praha, 16. listopadu 2022 – Balík zákonů ke vzniku Digitální a informační agentury (DIA), který připravil tým pod vedením místopředsedy vlády pro digitalizaci a ministra pro místní rozvoj Ivana Bartoše, poslanci dnes schválili ve třetím čtení. Česká republika usiluje o postavení mezi digitálně vyspělými státy, v nichž obdobné nezávislé expertní instituce, jako je DIA, dávno existují.  Důvodem pro vznik nové agentury byl dosavadní neuspokojivý stav digitalizace v oblasti veřejné správy.

Zákon o vzniku DIA se opírá o programové prohlášení vlády, ve kterém se uvádí, že *„součástí veřejné správy bude silná centrální autorita s potřebnou pravomocí, která bude mít silný mandát vůči všem organizačním jednotkám veřejné správy včetně jejich zřizovaných a příspěvkových organizací. Bude vybavená dostatečnou metodickou, rozpočtovou, legislativní i kontrolní pravomocí, aby byla schopná napříč veřejnou správou prosazovat efektivní, bezpečnou a dlouhodobě udržitelnou digitalizaci veřejné správy.“*

> V úvodním slově před jednáním sněmovny vicepremiér pro digitalizaci Ivan Bartoš připomněl, že za posledních 10 až 15 let proběhlo mnoho pokusů o transformaci koordinace a řízení digitalizace. *„Žádný zatím nebyl realizovaný a my všichni jsme v této oblasti ztratili mnoho cenných let a ocitli se na posledních místech v EU. Nepromrhejme tuto šanci, která nás bez pochyby posune dopředu,“* uvedl.

Činnost agentury přinese nejen efektivní změny v ICT procesech ve veřejné správy. Pomůže budovat základy pro digitální transformaci a pomáhat ostatním resortům s digitalizací jejich agend. V plánu je plná digitalizace nejpoužívanějších služeb veřejné správy, prioritou je i sjednocení a zpřehlednění všech státních portálů, aby se na nich občan i úředník orientoval. 

DIA převezme informační systémy, které jsou sdíleny napříč veřejnou správou (jako jsou základní registry, Czechpoint, Portál občana atd.), bude samostatným připomínkovým místem a bude určovat a vymáhat standardy digitálních služeb, uživatelské přívětivosti, jednotného vládního designu apod.

> Pozice Digitální a informační agentury coby ústředního správního úřadu bude nezávislá na aktuálním politickém cyklu. *„Ředitel DIA bude mít jediný úkol: agilně pracovat na digitální transformaci a pomáhat ostatním resortům. Nebude to politik, který musí myslet na znovuzvolení,“* připomněl vicepremiér pro digitalizaci Bartoš.

Pro občany České republiky budou nejzajímavější konkrétní projekty, které pod správou DIA vzniknou. Už na konci roku 2023 by měli občané mít k dispozici eDokladovku – aplikaci, která bude umožňovat nosit nejdůležitější osobní doklady (občanský a řidičský průkaz) v elektronické podobě. Občan se nemusí obávat jejich ztráty; aplikace bude bezpečně chráněná proti zneužití a při výměně mobilu bude možné doklady v aplikaci jednoduše obnovit. V aplikaci bude možné nastavit, jaká data chcete sdílet.

Chystá se i dokončení a zavedení jednotné státní domény gov.cz pro weby ministerstev, která zvýší právní jistotu občana, zabrání aktuálním phishingovým útokům skrze falešné stránky ministerstev, zlevní provoz domén a sjednotí a zpřehlední stát jako pro občany Česka, tak při pohledu ze zahraničí.

Záměrem je vznik agentury k 1. lednu příštího roku. Reálně zahájí činnost od dubna 2023. V přechodném období bude ústředním orgánem státní správy ve vymezených oblastech nadále Ministerstvo vnitra. Balíček zákonů nyní půjde k projednání v Senátu ČR. 
