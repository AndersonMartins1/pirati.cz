---
date:         2022-11-10
category:     blog
tags:         evropská-unie
layout:       post
title:        "„Huawei prodává mobily, které pomáhají zavírat Ujgury do koncentráků,“ říká Pirátka Gregorová"
image:        /assets/img/articles/2022/Marketa_Mezinarodni_ujgurske_forum.jpg
author:       
---
Brusel, 10. listopadu 2022 – V Bruselu se uskutečnilo Mezinárodní ujgurské fórum, jehož mottem byla „Globální odpověď na genocidu Ujgurů“. Českou stopou na akci byla pirátská europoslankyně Markéta Gregorová, která v rámci Evropského parlamentu působí jako místopředsedkyně Skupiny přátel Ujgurů. V propojeném světě máme vliv na osud Ujgurů i my, tvrdí Gregorová.

Mezinárodního ujgurského fóra se v Bruselu v těchto dnech zúčastnili politici, aktivisté, nevládní organizace, akademici, právníci a reportéři, kteří společně v politické, sociální, ekonomické i mediální sféře usilují o zastavení genocidy Ujgurů v autonomní čínské provincii Sin-ťiang (která bývá nazývána také jako Východní Turkestán).

Pirátka Gregorová se tématu ujgurské genocidy zabývá dlouhodobě. V minulosti např. ve sporu s předsedkyní českých komunistů [vyzývala k bojkotu olympijských her v Pekingu](https://plus.rozhlas.cz/sport-bude-vzdy-soucasti-politiky-cesko-se-melo-pridat-k-bojkotu-her-v-pekingu-8636883), věnovala se také [omezení vývozu](https://www.pirati.cz/tiskove-zpravy/europarlament-proti-technologiim-pro-autoritare.html) evropských sledovacích technologií do rukou Čínské komunistické strany.

> „V Evropském parlamentu jsme před rokem také prosadili [zákaz dovozu zboží vyrobeného v ujgurských pracovních táborech](https://www.pirati.cz/tiskove-zpravy/gregorova-nucena-prace.html). EU rovněž loni uvalila sankce – včetně zákazu cestování na území EU a zmrazení majetku v Evropě – mj. na čtveřici představitelů čínského komunistického režimu v Sin-ťiangu, kteří jsou do útlaku Ujgurů zapojení. Jedním z nich je i Ču chaj-lun, považovaný za architekta masových internací v provincii,“ vysvětluje Gregorová.

> Dnes se také Markéta Gregorová setkala s předsedou amerického výboru pro mezinárodní svobodu náboženství a autorem knihy o genocidě Ujgurů, **Nury Turkelem**. „Myslet si, že nás třeba v České republice se to netýká, by bylo naivní. Dlouhodobě se např. snažím vyzývat k bojkotu výrobků čínské firmy Huawei, která pomáhá skrze rozpoznávání obličejů i narušování soukromí čínskému režimu tuto menšinu zatýkat. Každý z nás může takovým bojkotem pomoci, aby se nedostal nějaký Ujgur do regulérních koncentráků 21. století,“ dodává.
