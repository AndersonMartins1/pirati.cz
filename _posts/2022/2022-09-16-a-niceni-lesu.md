---
date:         2022-09-16
category:     blog
tags:         evropská-unie
layout:       post
title:        "Konec ničení lesů. Europoslanci schválili přelomová pravidla, která pomůžou přírodě"
image:        /assets/img/articles/2022/peksa_vybor.jpg
author:       
---

Štrasburk, 16. září 2022 – Na evropském trhu se nebudou smět prodávat výrobky, které prokazatelně přispívají k odlesňování. Nové nařízení schválili europoslanci. Podle návrhu budou muset výrobci dokládat, že jejich produkty nejsou spojené s ničením lesů. Evropská unie je zodpovědná za zhruba 16 % celosvětového odlesňování, které často vede k porušování lidských práv místních a domorodých obyvatel a přispívá k masivní ztrátě biologické rozmanitosti. 

Půjde hlavně o palmový olej, sóju, kávu, kakao a dřevo. „Nařízení má přinutit prodejce na evropském trhu prokázat, že jejich výrobky k odlesňování nepřispěly. Je skvělé, že návrh rozšiřuje tyto výrobky o kaučuk, který představuje značný podíl dováženého palmového oleje. Masivní omezení odlesňování, znehodnocování lesů, jejich přeměna a systematická obnova představuje velmi důležitý prostředek ke zmírnění změny klimatu,“ vysvětluje europoslanec Mikuláš Peksa.

> „Významné odlesňování představuje hned několik problémů. Zdravé a odolné lesy fungují jako úložiště CO2 a klíčovým způsobem nás chrání před dopady klimatické krize. Znehodnocování lesů znemožňuje jejich schopnost efektivně čelit extrémním projevům počasí a zvyšuje míru kontaktu mezi volně žijícími a domestikovanými zvířaty, což představuje nebezpečí šíření různých chorob,“ doplňuje Mikuláš Peksa. 

> „Míra odlesňování je tak intenzivní, že mezi lety 1990 až 2020 došlo k celkovému vykácení lesů o větší rozloze, než je celá Evropská unie. Hlavní příčinou mizení lesů není jejich kácení, ale přeměna v zemědělskou půdu, která má nasytit stále se zvyšující poptávku,“ dodává Peksa. 

Návrh nyní poputuje do trialogu, kde se na jeho konečné podobě musí shodnout Evropská komise, Parlament a Rada. Teprve poté začne nařízení platit. 
