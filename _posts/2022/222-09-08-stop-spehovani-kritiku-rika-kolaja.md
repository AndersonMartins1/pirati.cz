---
date:         2022-09-05
category:     blog
tags:         evropská-unie bezpečnost
layout:       post
title:        "Evropské vlády musí zastavit špehování svých kritiků, vyzývá Kolaja. Ten zamíří do Polska vyšetřovat skandál"
image:        /assets/img/articles/2022/marcel-kolaja.jpg
author:       
---


Brusel, 8. září 2022 – Europoslanci vyšetřovacího výboru PEGA dnes vyslechli zástupce řeckého ministerstva spravedlnosti a Správy pro digitalizaci kvůli skandálu kolem odposlechů opozice. Vystoupili na něm investigativní novináři, které odposlouchávala řecká tajná služba EYP. Součástí výboru je i pirátský europoslanec a kvestor Evropského parlamentu Marcel Kolaja, podle kterého je nepřijatelné, aby jakákoli vláda zneužívala spyware ke špehování svých kritiků. Kolaja také poukázal na netransparentnost celého vyšetřování na úrovni jednotlivých vlád.

*„Žádná vláda nesmí odposlouchávat svoje kritiky. Dlouhodobým problémem je také absolutně netransparentní vyšetřování těchto skandálů v jednotlivých zemích,“* upozorňuje Kolaja, pod jehož dohledem Evropský parlament zavedl možnost kontroly zařízení europoslanců. *„Právě při jedné z těchto kontrol objevili bezpečnostní experti Parlamentu spyware v mobilním telefonu řeckého poslance Nikose Androulakise,“* doplnil Marcel Kolaja s tím, že je nutné zabránit dalším podobným skandálům. V Řecku, stejně jako v podobném případě ve Španělsku, jsou ze špehování podezřelí lidovci.

Kromě dnešního slyšení se uskuteční za dva týdny mise do Polska, kde vláda premiéra Morawieckého podle zjištění novinářů šmírovala opozici a novináře za pomoci spyware Pegasus. Europoslanci se zde setkají jak se zástupci polské justice, tak s opozicí, neziskovými organizacemi i s oběťmi sledování.

Pegasus je software vyvinutý izraelskou kyberneticko-zbrojní společností NSO Group. V posledních několika letech si ho zakoupily některé evropské vlády. Nyní politici vládních stran čelí podezření, že jej používali pro šmírování opozičních politiků a novinářů. Software lze s využitím bezpečnostních děr skrytě nainstalovat do mobilních zařízení, v případě Pegasus se jednalo o iOS a Android. Tento software je schopen číst textové zprávy, nahrávat hovory, ale i shromažďovat hesla, sledovat polohu nebo zapnout kameru. Vyšetřování probíhá už od roku 2021, stále ale není vyloučeno využívání spyware nejen v evropských zemích.

 
