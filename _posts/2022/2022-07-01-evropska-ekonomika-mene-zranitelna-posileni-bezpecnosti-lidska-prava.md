---
date:         2022-07-01
category:     blog
tags:         lidská-práva životní-prostředí evropská-unie bezpečnost zahraničí
layout:       post
title:        "Začíná české předsednictví v Radě EU. Piráti chtějí méně zranitelnou evropskou ekonomiku, posílení obranných kapacit a vymáhání lidských práv"
image:        /assets/img/articles/2022/jan-lipavsky00.jpg
author:       
---

 

Praha, 1. července 2022 – Česká republika dnes převzala předsednictví Rady Evropské unie. Jde o historicky druhé předsednictví, premiéru si ČR odbyla v roce 2009. Piráti v předsednictví vidí příležitost, jak pomáhat měnit strukturu ekonomiky tak, aby nebyla surovinově závislá a stála na moderních technologiích a byla nezávislá na zdrojích dodávaných z Ruska. Vedle toho chtějí nastartovat rozvoj regionů, například pomocí rozvoje cestovního ruchu, ale i díky elektronizaci veřejných zakázek, která umožní větší zapojení malých a středních podnikatelů a firem.

> **České předsednictví v Radě EU si předsevzalo řešení pěti priorit, kterými jsou zvládnutí uprchlické krize a poválečná obnova Ukrajiny, energetická bezpečnost, posilování evropských obranných kapacit, strategická odolnost evropské ekonomiky a odolnost demokratických institucí. Mnoha těmto oblastem se bude intenzivně věnovat pirátský ministr zahraničí Jan Lipavský.**

*„Předsednictví představuje pro Českou republiku skvělou příležitost, aby byl hlas našich občanů v Evropě slyšet, prohloubili jsme partnerské vztahy a vyjednali co nejlepší podmínky například pro rozvoj našich regionů. Je třeba, abychom byli sebevědomou a stabilní součástí EU, která dokáže vyjednávat partnersky,”* uvedl Lipavský přínosy, které může předsednictví pro ČR mít.

Za zásadní pak ministr označil úkoly v bezpečnostních, energetických a lidskoprávních agendách. *„Evropa potřebuje jasný, silný a společný postoj vůči ruské agresi, pomoci Ukrajině a zachování její územní celistvosti. Budeme usilovat o důsledné vymáhání sankcí proti válečnému agresorovi a musíme být připraveni i na jejich případné rozšíření. Chceme také ukončit závislost na ruských energiích, najít spolehlivé alternativní dodavatele a také využít možnosti obnovitelných zdrojů. České republice chceme vrátit kredit v oblasti lidských práv, zásadní je pro nás proto otázka jejich dodržování, podpora občanské společnosti, médií a dalších institucí,”* shrnul ministr Lipavský.

Předseda Pirátů a ministr pro místní rozvoj a digitalizaci Ivan Bartoš se během předsednictví zaměří na rozvoj regionů a kvality života v nich. Stejně tak na elektronizaci veřejných zakázek, která malým a středním podnikatelům uleví od byrokracie a otevře jim cestu k novým zakázkám. Prioritou bude i cestovní ruch, kde se soustředí na otázky udržitelnosti, odolnosti, ochranu spotřebitele.

„Právě naše ministerstvo zprostředkovává českým obcím a městům evropské dotace zaměřené na hospodářskou, sociální a územní soudržnost. Budeme řídit důležitou debatu o budoucnosti evropských fondů, které zásadně pomáhají v regionech s jejich transformací a přinášejí služby a lepší živit občanům. Od velkých projektů, které zlepšují životní prostředí a vytváří nová pracovní místa, přes zdravotnictví, dopravu, až po školství i projekty v těch nejmenších obcích,” řekl ministr pro místní rozvoj Ivan Bartoš.

Tématem předsednictví bude ve všech oblastech i digitalizace, kterou má Bartoš na starost: *„Předsednictví nám dává i prostor pro naplnění našich ambicí na poli digitalizace, ať už pokroku v otázkách e-ID nebo Aktu o umělé inteligenci. Budeme naplňovat cíle programu Digital Decade 2030, kterými jsou: bezpečná a výkonná infrastruktura, digitální dovednosti, digitální transformace podniků a digitální veřejné služby. Na konci naší snahy bychom měli stát na prahu opravdové digitální transformace společnosti,”* dodal Bartoš.

Předsednictví, které Česko převzalo po Francii, skončí 31. prosince 2022. V dalším půlročním období převezme předsednictví Švédsko.
