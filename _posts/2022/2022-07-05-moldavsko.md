---
date:         2022-07-05
category:     blog
tags:         evropská-unie zahraničí
layout:       post
title:        "„Moldavsko nás požádalo o podporu. My ji vyslyšeli. To je síla EU,“ říká Gregorová"
image:        /assets/img/articles/2022/marketa-07-2022.jpg
author:       
---
 
Štrasburk, 5. července 2022 - Evropský parlament schválil opatření na dočasné uvolnění  vzájemného obchodu mezi EU a Moldavskem pro určité produkty. Reaguje tak na negativní dopady ruské agrese na moldavské hospodářství. Zpravodajkou návrhu, který prošel schvalovacím procesem bezprecedentní rychlostí, byla Pirátka Gregorová.
 
> *„Moldavsko mělo ekonomické problémy již před válkou, to je nepopiratelné. Jejich obchod je ale velmi závislý na Ukrajině, zejména pokud jde o přepravu a obchodní infrastrukturu. Moldavská vláda požádala EU o určitou dočasnou podporu. A my jsme tuhle prosbu vyslyšeli,“* vysvětluje okolnosti Gregorová.
 
Schválený návrh slibuje dočasné, konkrétně jednoroční uvolnění některých obchodních opatření s Moldavskem, konkrétně tzv. kvót na zemědělské produkty – mělo by jít o rajčata, česnek, stolní hrozny, jablka, třešně, švestky a hroznovou šťávu. Dodatečné bezcelní kvóty tak po dobu jednoho roku (a s možností prodloužení) přesměrují obchod na unijní trhy.
 
> *„Tato dočasná mimořádná opatření usnadní stávající obchodní toky z Moldavska do Unie a významně pomohou moldavskému hospodářství. Tento krok je tudíž plně v souladu s hlavními cíli dohody o přidružení, protože vytváří podmínky pro posílení hospodářských a obchodních vztahů a směřuje k postupné integraci Moldavska do vnitřního trhu EU, coby nově kandidátské země EU,“* argumentovala Markéta Gregorová, když z pozice zpravodajky návrhu vyzývala Evropský parlament ke schválení návrhu.
 
> Evropské instituce (Komise, Parlament i Rada) tak již poněkolikáté od začátku ruské invaze schválily další návrh pomáhající ekonomice válkou postižených zemí, a to historickou rychlostí. „Díky tomu, že se nám tento návrh podařilo schválit už dnes, bude Moldavsko moci využít nové evropské obchodní příležitosti již při letošní sklizni,“ komentuje dále Gregorová.

> *„Všichni bychom byli samozřejmě radši, kdyby takový spurt nebyl nutný. Jsem však opravdu pyšná na to, jak flexibilní spolupráci v těchto dramatických časech prokazují Parlament a Komise. A cítím o to větší hrdost, že tato bezprecedentní jednání mohu vést z pozice zpravodajky, stejně jako jsem v nedávné minulosti provedla schvalovacím procesem uvolnění cel na produkty z Ukrajiny, anebo finanční asistenci Moldavsku a Ukrajině,“* uzavírá Pirátka. 
