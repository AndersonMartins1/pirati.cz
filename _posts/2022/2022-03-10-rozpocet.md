---
date:         2022-03-10
category:     blog
tags:         sněmovna legislativa finance
layout:       post
title:        "Poslanci schválili státní rozpočet pro letošní rok, oproti minulé vládě šetří 100 miliard korun. Stopli i peníze pro kontroverzní spolek exkomunisty Vodičky"
image:        /assets/img/articles/2022/jakub-michalek-knihovna.jpg
author:       
---

Praha, 10. března 2022 - Poslanecká sněmovna schválila státní rozpočet pro rok 2022 se schodkem 280 miliard korun. To je téměř o 100 miliard méně než navrhoval bývalý kabinet Andreje Babiše. Poslanci odhlasovali zvýšení výdajů na obranu o miliardu korun a přesun 1,8 miliardy korun na humanitární pomoc související s agresí Ruska vůči Ukrajině. Sněmovna schválila také škrty na provoz kontroverzního Českého svazu bojovníků za svobodu, nebo rozpočet Kanceláře prezidenta. 

> *„Naše vláda je mnohem zodpovědnější než bývalá vláda Andreje Babiše, která předložila státní rozpočet s návrhem schodku 376 miliard korun. Nižší schodek nám dá možnost lépe reagovat na výzvy, které budou přicházet. To se ukázalo jako velice prozíravé v souvislosti s válkou na Ukrajině. Jsou připraveny rezervy a možnosti, kterými můžeme dále reagovat na budoucí situaci. To by rozhodně nebylo možné, kdybychom stát více zadlužovali. Menší zadlužování znamená menší úrok, menší tlak na roztáčení kol inflace a větší důvěru mezinárodních trhů ve stát. Populistickou rétoriku, která jedním dechem volá po větším rozdávání i větších úsporách, jasně odmítám,”* okomentoval schválený rozpočet předseda poslaneckého klubu Pirátů Jakub Michálek.

Piráti ve sněmovně podpořili také pozměňovací návrh, který snížil na nulu finanční podporu na provoz Českého svazu bojovníků za svobodu vedeného kontroverzním Jaroslavem Vodičkou.

> *„Je amorální dávat peníze daňových poplatníků lidem a spolkům, kteří ocenili komunistického exposlance „mlátičku“ Ondráčka pamětní medailí a znevažují tryznu Terezína, která připomíná oběti ghetta. Jakákoliv částka by znamenala souhlas s provozem tohoto spolku a jeho vedení. To jasně odmítáme. Peníze našich občanů mají jít na smysluplné věci a projekty, které jsou v souladu s lidskými a demokratickými hodnotami,“* sdělila poslankyně Klára Kocmanová
