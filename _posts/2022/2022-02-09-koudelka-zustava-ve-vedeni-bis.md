---
date:         2022-02-09
category:     blog
tags:         bezpečnost
layout:       post
title:        "Komentář Lukáše Koláříka: Koudelka zůstává ve vedení BIS, dobrá zpráva pro bezpečnost České republiky"
image:        /assets/img/articles/2020/kolarik.jpg
author:       
---



Praha, 9. února 2022 – Vláda jmenovala Michala Koudelku ředitelem Bezpečnostní informační služby (BIS) s účinností od 15. února. Koudelkovo setrvání bylo odhlasováno jednomyslně včetně hlasů Pirátů. Pro bezpečnost České republiky je to dobrá zpráva. 

Dnešní jmenování ředitele BIS ze strany vlády je úspěšným završením dlouhodobé snahy demokratických stran o stabilizaci jednoho z nejvýznamnějších bezpečnostních sborů České republiky, ke které bohužel bývalá vláda nenašla dostatek vnitřní morální síly. O blížícím se termínu konce funkčního období ředitele BIS Michala Koudelky jsme chtěli jednat už v srpnu minulého roku jak na mimořádném Výboru pro bezpečnost, tak na plénu Poslanecké sněmovny. Jednání však zablokovali tehdejší vládní poslanci. 

Jmenovat nového ředitele kontrarozvědky měla totiž už předchozí vláda Andreje Babiše, která se rozhodla nechat výběr až na příštím kabinetu. A místo řádného jmenování do funkce Koudelku vedením pouze pověřila. Od začátku jsme hlasitě říkali, že BIS má mít řádně jmenovaného ředitele, nikoliv pouze pověřeného. 

Staronový ředitel BIS Michal Koudelka již několikrát prokázal, že je profesionálem schopným vést tuto zpravodajskou službu v souladu s ústavně-právními zásadami České republiky a konat výhradně ve prospěch státu a jeho obyvatel. Nezaujatě a bez ohledu na tlaky různých politických či jiných zákulisních aktérů.

V současné bezpečnostně nejisté době jde o výrazný signál směrem k občanům i zahraničním partnerům o odhodlání vlády zajišťovat bezpečí každého jednotlivce i celé společnosti a chránit její liberálně demokratické základy.

> Autor Lukáš Kolářík je náměstek ministra vnitra, bezpečnostní expert a bývalý poslanec
