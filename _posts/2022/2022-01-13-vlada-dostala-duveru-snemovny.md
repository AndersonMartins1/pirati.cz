---
date:         2022-01-11
category:     blog
tags:         vláda sněmovna
layout:       post
title:        "Koaliční vláda dnes dostala důvěru Poslanecké sněmovny"
image:        /assets/img/articles/2021/4poslanci.jpg
author:       
---




Praha, 13. ledna 2022 – Nová vláda dnes získala důvěru Poslanecké sněmovny, a to 106 hlasy.  Součástí kabinetu jsou i tři zástupci Pirátů: vicepremiér pro digitalizaci a ministr pro místní rozvoj Ivan Bartoš, ministr zahraničí Jan Lipavský a ministr pro legislativu a předseda Legislativní rady vlády Michal Šalomoun. Nový kabinet již minulý týden zveřejnil programové prohlášení, kam se koalici Pirátů a Starostů podařilo prosadit řadu zásadních návrhů, zejména pak k dostupnému bydlení, digitalizaci, průmyslu, životnímu prostředí a energetice či boji proti korupci.

> „Děkuji poslankyním a poslancům za vyjádření důvěry nové vládě, velmi si vážím možnosti pracovat pro občany České republiky. Teď je čas začít plnit naše závazky – na Ministerstvu pro místní rozvoj se zaměříme zejména na dostupnost bydlení, transformaci regionů a aby se peníze z evropských programů dostaly čistým způsobem a včas tam, kde je třeba, tedy do regionů, obcí a k lidem, kde mají užitek a pomáhají. Prioritou je také digitalizace naší země, protože kvalitně provedená digitalizace bude šetřit čas i peníze našich občanů,” uvedl po vyslovení důvěry vicepremiér a ministr pro místní rozvoj Ivan Bartoš.

> Sněmovně poděkoval za vyslovení důvěry také šéf diplomacie Jan Lipavský, který zároveň zopakoval své priority pro zahraniční gesci. „Reprezentovat pirátské hodnoty i vize v kabinetu a naplňovat společný vládní program v oblasti zahraniční politiky je pro mě nejen velká čest, ale hlavně závazek. V programovém prohlášení se hlásíme k návratu hodnotově orientované zahraniční politiky a obnovení dobrého jména ČR jako země stojící na straně lidských práv. Mezi naše kroky proto bude patřit mimo jiné předložení tzv. Magnitského zákona do roku 2023, který zajistí lepší vymahatelnost ochrany lidských práv. Musíme být silnou, nezávislou zemí, ale i rovnocenným a spolehlivým partnerem. Klíčové je pro nás upevnění spojeneckých vazeb, posílení našeho postavení v NATO, EU a příprava předsednictví v Radě EU. Zároveň chceme revizi vztahů s Ruskem a Čínou,” nastínil Jan Lipavský.  

> „Díky tomu, že vláda získala důvěru Poslanecké sněmovny, se spolu se svým týmem můžu naplno věnovat našemu poslání a úkolu. Tím je, aby byla přijímána legislativa s vysokým standardem zpracování, zároveň aby byla přijímána pouze tehdy, pokud je to opravdu potřeba. Nadbytečné byrokracie už bylo dost. Naším dalším záměrem je, aby došlo k chytrému řízení státu pomocí špičkového analytického pracoviště,” uzavřel za ministry Pirátů Michal Šalomoun, ministr pro legislativu.


