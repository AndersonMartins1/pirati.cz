---
date:         2022-02-04
category:     blog
tags:         obchod-a-průmysl legislativa energetika
layout:       post
title:        "Piráti zaslali MPO návrh bonusu na energie. Lidem by vrátil miliardy, které stát vybral kvůli drahotě. Každý by ušetřil až 4 800 korun ročně"
image:        /assets/img/articles/2022/jakub-michalek01.jpg
author:       
---

 

Praha, 4. února 2022 - Piráti zaslali Ministerstvu průmyslu a obchodu návrh na zavedení bonusu na energie, který by ulevil lidem v energetické krizi. A to všem bez výjimky včetně střední třídy. Podle návrhu by měl každý občan nárok na bonus 200 až 400 korun měsíčně. Finanční zdroje by měly tvořit příjmy státu z emisních povolenek, DPH a podílu na zisku v ČEZu, které rostou právě v závislosti na cenách energií. Navržené řešení je férové vůči všem skupinám obyvatel narozdíl od opozicí prosazovaného zrušení DPH, které by neúměrně zvýhodnilo největších spotřebitelů na úkor těch ostatních.
 

> „Zdražování energií dopadá na miliony českých domácností. Lidem rostou ceny za proud a teplo, letí nahoru i potraviny a služby. Průměrná domácnost si připlatí zhruba 3 500 korun měsíčně. To je částka, kterou si chudší rodiny nemohou dovolit, výrazně to ale pocítí i střední třída. Proto jsme po vzoru Rakouska přišli s návrhem na bonus na energie, který by nejen ulevil lidem, ale zároveň ani neprohloubil zadlužení státu,“ nastínil předseda poslaneckého klubu Pirátů Jakub Michálek, který o věci jednal i s ministrem průmyslu a obchodu Josefem Síkelou a jeho náměstky, Piráti návrh prosazují na koaličních jednáních k rozpočtu. Bonus na energie by měl platit souběžně s příspěvkem na bydlení, pokud by na něj měla daná domácnost nárok.

 

> „Podle našeho návrhu by každý občan dostal měsíčně příspěvek na energie 200 až 400 korun. Čtyřčlenná rodina by si tedy měsíčně přilepšila o 800 až 1600 korun, což není rozhodně zanedbatelné. Konkrétní částka by závisela na výši výnosů z dražeb emisních povolenek. Právě z nich by se celý projekt primárně financoval,“ upřesnil Michálek. 

 

Podle propočtu pirátských analytiků získá stát kvůli růstu cen energií ročně až 100 miliard korun navíc. A to pomocí navýšení cen emisních povolenek či inkasa DPH a podíl ve skupině ČEZ. 

 

> „Peníze vybrané kvůli vysokým cenám energií jdou z peněženek domácností. Považujeme tedy za spravedlivé, abychom lidem část těchto financí vrátili. K tomu se vláda ostatně zavázala i v programovém prohlášení. Pokud stát nebude růst cen energií dotčeným domácnostem kompenzovat a jen bude vybírat další peníze na daních na ekologické dotace, lze očekávat, že to vzbudí mezi občany odpor. A poklesne jejich podpora ekologických trendů jako takových. Tomu chceme předejít,“ vysvětlil předseda pirátského klubu.

 

> Podle něj je dlouhodobě možné výši bonusu navázat na uhlíkové příjmy státního rozpočtu a Modernizačního fondu. S rostoucí cenou energie se tak bude automaticky zvyšovat i kompenzace domácností. Jde o efektivnější a férovější podporu než zrušení DPH, jak popsal Jakub Michálek: „Nápad předchozí vlády jen zvýhodňoval vysokopříjmové domácnosti. Ty mají v průměru vyšší spotřebu energie a díky zrušení DPH by od státu získaly více peněz než středněpříjmové a nízkopříjmové domácnosti. Zjednodušeně řečeno by majitel velké vily s vyhřívaným bazénem dostal mnohonásobně větší slevu než babička v garsonce, což neodpovídá smyslu zmírnění dopadů energetické krize.“ 

 

O tom, jakým způsobem by se bonus na energie uplatňoval, se bude teprve jednat. Jednou z možností je snížení faktur za energie sítí stávajících dodavatelů, druhá možnost je vyplácet bonus skrze běžné součásti dávkového a daňového systému, tedy zvýšit bonus u daně z příjmů a mimořádně zvýšit starobní důchody. 

 

Piráti dále navrhují úpravu dotací z Modernizačního fondu, díky kterému získá Česká republika v příštích deseti letech podle odhadů zhruba 350 miliard korun. 40 procent těchto prostředků je nyní určeno na výstavbu velkých solárních parků. Ty se ale kvůli rostoucí ceně elektřiny často obejdou i bez dotace. Podle Pirátů by mělo více peněz směřovat domácnostem nebo na energetické úspory v nemocnicích, školách či domovech pro seniory.
