---
date:         2022-09-27
category:     blog
tags:         volby
layout:       post
title:        "Piráti uspěli ve středočeských obcích. Lidé si zvolili dvakrát více zastupitelů než v minulých volbách"
image:        /assets/img/articles/2022/zastupitele-kladno.jpg
author:       
---

Praha, 27. září 2022 – Pirátská vize a program zaznamenaly ve Středočeském kraji pozitivní ohlas, v jeho obcích bude za Piráty zasedat dvakrát více zastupitelů než v předešlém volebním období. Tři z nich nově také ve statutárním městě Kladno, kde Piráti společně se STAN získali podporu 13,74 % voličů.

> *„Náš výsledek bereme jako úspěch a děkujeme tímto voličům za podporu. Ještě před sečtením všech hlasů nicméně bylo jasné, že ve vedení zůstanou staré struktury. Soustředíme se na opoziční práci a pokusíme se prosadit zejména ta naše témata, která jsou na Kladně dlouhodobě opomíjena. Budeme se také dál věnovat problému s integrovanou dopravou, který podle nás pan primátor nezvládl dobře. Integrovaná doprava je pro Kladno základ,”* říká nový zastupitel Kladna a předseda místního sdružení Michal Hažlinský. 

Nově budou Piráti zastupovat své voliče rovněž v Mníšku pod Brdy, Veltrusech, Líbeznicích, Loučeni, Struhařově a Vestci. Celkem voliči ve středočeských obcích poslali do zastupitelstva 22 Pirátů a Pirátek. V minulých volbách jich bylo 11. Počet zastupitelů Piráti navýšili mimo jiné i v Příbrami, Kutné Hoře a Benešově.

> *„Děkujeme voličům za důvěru. Vážíme si každého rozhovoru, který jsme při každodenní kontaktní kampani v ulicích s lidmi vedli.  Při osobních setkáních lidé mohou budoucnost své obce probrat přímo se svými kandidáty, někde už dnes čerstvými zastupiteli. V Kutné Hoře, odkud pocházím, mají Piráti skvělý program a získali oproti minulému volebnímu období o jeden mandát navíc. Věřím, že podporu voličů dokážeme správně využít pro smysluplnou práci na radnicích,”* hodnotí volby poslankyně za Piráty Klára Kocmanová. 

Středočeští Piráti vyslali kandidáty také do senátorských voleb. V obvodě Jičín je skvěle reprezentovala Marta Martinová, ředitelka obecně prospěšné společnosti a redaktorka. Na postup do druhého to však nestačilo. 

> *„Prohranou bitvou o senát nic nekončí. S prací pro lidi to myslím vážně a určitě se o přízeň voliček a voličů budu chtít ucházet znovu. V mezičase se však vrátím k novinařině a hlavně práci na nápravě české krajiny,”* uvedla ke svému výsledku Marta Martinová.

Při senátních volbách se nepodařilo zopakovat kladenský úspěch senátorky Adély Šípové ani právníkovi Martinu Martinovi, který kandidoval v obvodě Beroun.
