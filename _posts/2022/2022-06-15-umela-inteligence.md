---
date:         2022-06-15
category:     blog
tags:         evropská-unie 
layout:       post
title:        "Studenty kontroluje při testech umělá inteligence. Ta ale chybuje a může je vyřadit třeba kvůli hluku na kolejích"
image:        /assets/img/articles/2022/marcel_venku.jpg
author:       
---

Brusel, 15. června 2022 – Systémy zkoušení studentů on-line by měly v budoucnu procházet důkladnou kontrolou. Výbor Evropského parlamentu pro kulturu a vzdělávání je dnes ve svém stanovisku aktu o umělé inteligenci na návrh europoslance Marcela Kolaji zařadil mezi vysoce rizikové systémy. Pirátský europoslanec a kvestor Evropského parlamentu Marcel Kolaja výsledek hlasování výboru vítá, systémy totiž mají potenciálně významný vliv na budoucnost studentů a je tedy nutné, aby fungovaly správně.

> „Asi se všichni shodneme na tom, že jestli člověk složí, nebo nesloží zkoušku, je moment, který může ovlivnit celý jeho život. Nemůžeme tedy přeci nechat technologii, která rozhoduje o naší budoucnosti, bez kontroly a jasných pravidel,“ vysvětluje europoslanec a kvestor Evropského parlamentu Marcel Kolaja.

Umělá inteligence totiž z principu chybuje a může studenty diskriminovat a například špatně vyhodnotit, že studenti při testu podvádějí.

> „Jsou zde studenti, kteří zkrátka nemají luxus v podobě samostatného pokoje, ve kterém mohou zkoušku nebo daný test vykonávat. Jsou buď na koleji, anebo třeba doma s mladšími sourozenci. Během testu se ale vyhodnocuje nejen obraz, ale i zvuk. Hluk tak může narušit proces monitorování a chybně si jej vyložit jako pokus o podvádění. Proto musíme mít jistotu, že k diskriminaci nedochází,“ doplňuje Kolaja.

Akt o umělé inteligenci je vůbec první evropskou legislativou, která nastaví pro využívání umělé inteligence pravidla. Marcel Kolaja je zpravodajem stanoviska ve výboru pro kulturu a vzdělávání. Akt o umělé inteligenci teď budou probírat výbory Evropského parlamentu pro vnitřní trh a ochranu spotřebitelů (IMCO) a pro občanské svobody, spravedlnost a vnitřní věci (LIBE). Hlasování na plenárním zasedání je odhadováno na listopad 2022.
