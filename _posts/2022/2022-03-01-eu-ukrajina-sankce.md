---
date:         2022-03-01
category:     blog
tags:         evropská-unie zahraničí lidská-práva
layout:       post
title:        "Ukrajina patří do Evropy, shodli se europoslanci. Snížit závislost na Rusku pomůže Green Deal"
image:        /assets/img/articles/2022/GSL52.jpg
author:       
---

Brusel, 1. března 2022 – Europoslanci se dnes jasně postavili na stranu Ukrajiny a tvrdě odsoudili ruskou agresi. Ve schválené rezoluci také vyzvali orgány Unie, aby usilovaly o rychlé udělení statusu kandidátské země Ukrajině. Podle pirátských europoslanců Ukrajina do Evropy patří. Válka vedená Ruskem také podle nich ukázala, že musí Evropská unie pracovat ještě více na snížení závislosti na ruských fosilních palivech, čemuž pomůže Green Deal.

> „Jako Evropský parlament primárně podporujeme již učiněné kroky a potvrzujeme jednotu EU. Naše role je ale i dívat se za horizont, a soustředíme se na množství dalších témat, jako jsou například ukrajinští migrující občané, jejich bezpečí a azyl, sdílení zpravodajských informací či boj s dezinformacemi. Vyjadřujeme uznání a podporu všem ruským a běloruským občanům, kteří v minulých dnech šli protestovat proti válce na úkor vlastní bezpečnosti,“ popisuje europoslankyně Markéta Gregorová.

Rezoluce se věnuje také výzvě k výraznému snížení energetické závislosti a to zejména na ruském plynu, ropě a uhlí. 

> „Green Deal je teď aktuálnější než kdy dřív. Je tu totiž od toho, aby nás zbavil závislosti na fosilních zdrojích paliv a oligarchicky řízených firmách s nezdravým vlivem států. Obnovitelné zdroje jsou jednoznačně nejlevnější s nejdostupnější technologií, kterou máme v Evropě k dispozici. Válku teď vede Putin, ale v energetice jsou pro nás rizikem i menší oligarchové, kteří doma putinovský režim hlasitě podporují a potají si ukrývají miliardy v bezpečí evropských bank,“ říká europoslanec Mikuláš Peksa.

Rezoluce Evropského parlamentu přichází po víkendových nejtvrdších sankcích, opatřeních a krocích, které Evropská unie jako celek kdy přinesla. Podle europoslance a kvestora Evropského parlamentu Marcela Kolaji ale mohly přijít tvrdé sankce rychleji. 

> „Dlouhodobě kritizujeme, že v zahraničních otázkách musí rozhodnout Rada Evropské unie jednomyslně. I nesouhlas jediné země nás tedy může držet v šachu. Jak současný konflikt jasně ukazuje, takový způsob rozhodování může ve výsledku poškodit Evropu i Česko. I proto budeme nadále prosazovat, aby se i v těchto otázkách rozhodovalo kvalifikovanou většinou,“ dodává Kolaja.

 
