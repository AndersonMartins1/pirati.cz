---
date:         2022-11-04
category:     blog
tags:         finance sněmovna
layout:       post
title:        "Pomoc domácnostem a firmám bez zadlužování státu: Piráti prosadili mimořádnou solidární daň ve Sněmovně"
image:        /assets/img/articles/2022/michalek-richterova.jpg
author:       
---


 
Praha, 4. listopadu 2022 – Sněmovna dnes schválila daňový balíček, jehož součástí je i zavedení daně z mimořádných zisků pro energetické firmy, banky a rafinerie, tzv. windfall tax. S tímto návrhem přišli Piráti v květnu po vzoru západních zemí. Jde o dočasné opatření, jak ulevit domácnostem i firmám, které zasáhla energetická krize, bez prohlubování zadlužování státu. 

*„Jsem rád, že se Pirátům solidární příspěvek podařilo prosadit. Energetické firmy a banky mají zisky kvůli zdražování a válce, zatímco na domácnosti a podniky z jiných sektorů krize dopadá těžce.  Zmíněná odvětví by se tak měla solidárně podílet na řešeních. Jejich neočekávané zisky jdou ostatně z kapes lidí a ostatních firem, a právě tam by se měly vybrané peníze vrátit,“* uvedl předseda poslaneckého klubu Pirátů Jakub Michálek

*„Za Piráty jsme navrhovali, aby platily i středně velké banky, které vydělaly přes 2 miliardy korun, ale ministerstvu financí ze zákona záhadně vypadly. Takhle jsme přišli o 8 miliard na daních, a navíc to dělá na trhu nerovné podmínky. Hlavní ale je, že vláda prosadila nové významné příjmy a teď je musíme i reálně vybrat, jak nám garantoval ministr financí,“* popsal Michálek. 

*„Piráti s návrhem na mimořádnou solidární daň z neočekávaných zisků přišli již v květnu, a to po vzoru západních zemí. K tomuto kroku již přistoupilo Německo, Itálie, Španělsko, Belgie či Nizozemí. Cílem je férově a solidárně rozložit břemeno současné krize tak, aby ji společnost zvládla. Bez toho, abychom se dál propadali do dluhové pasti,“* dodala místopředsedkyně Sněmovny Olga Richterová.

