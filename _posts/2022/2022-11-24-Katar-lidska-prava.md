---
date:         2022-11-24
category:     blog
tags:         evropská-unie
layout:       post
title:        "Tisíce mrtvých či utlačované menšiny. Europoslanci vyzvali Katar k dodržování lidských práv"
image:        /assets/img/articles/2022/FIFA_photoshooting1 (1).jpg
author:       
---
Štrasburk, 24. listopadu 2022 - Katar by měl ukončit násilí na ženách a přestat kriminalizovat sexuální menšiny. Dnes k tomu ve své rezoluci vyzval Evropský parlament. Europoslanci také chtějí, aby Katar zrušil trest smrti a místní úřady dbaly na dodržování lidských práv nejenom tamního obyvatelstva, ale také všech hostů probíhajícího mistrovství světa ve fotbale.

> Dnešní usnesení se také dotklo zákazu duhových pásek v rámci kampaně OneLove na podporu sexuálních menšin. “Rozhodnutí fotbalové federace FIFA zakázat nošení pásek na podporu LGBT+ u sedmi národních týmů považuji za skandální. Sportovní duch vyzývá k zapojení kohokoli se zájmem o sport nehledě na národnost, vyznání nebo orientaci. Rozhodnutí FIFA vnímám to jako v rozporu se sportovním duchem,” říká europoslanec a kvestor Evropského parlamentu Marcel Kolaja.

Také europoslankyně Markéta Gregorová kritizuje fotbalovou federaci FIFA, která podle ní selhala už v momentě, kdy svolila k pořádání šampionátu právě v Kataru. “Pokud chce Katar využívat šampionát k tomu, aby propagoval svoje pojetí sexuálních menšin jako neviditelných nebo neexistujících, je ostudou FIFA, že dovolí v takové zemi podobně významnou událost vůbec pořádat. Když už ale převážila ekonomika nad lidskými právy a Katar toto privilegium získal, není možné, aby svou politickou propagandu vnucoval hráčům a fanouškům, kteří na mistrovství dorazili,” říká Markéta Gregorová. 

> “Jsem také ráda, že dnešní usnesení vyzývá k posílení občanských práv žen. Je smutné, že v 21. století existují země, kde za ženy rozhodují jejich tzv. opatrovníci,” dodává Gregorová. 

Europoslanec Mikuláš Peksa upozorňuje také na těžko uvěřitelné porušování i pracovních práv. “Letošní turnaj a megalomanské nápady otrokářského Kataru si vyžádaly životy více jak 6500 dělníků. To všechno na stadionové město, po kterém po odehrání letošních zápasů neštěkne ani pes. Tomu se skutečně nedá říkat ochrana pracovních práv, za kterou se v Evropě stavíme,“ doplňuje Peksa.
