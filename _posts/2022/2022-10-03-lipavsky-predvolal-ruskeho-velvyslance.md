---
date:         2022-10-03
category:     blog
tags:         zahraničí bezpečnost
layout:       post
title:        "Ministr Lipavský nechal předvolat ruského velvyslance kvůli ilegální anexi ukrajinského území"
image:        /assets/img/articles/2022/Lipavsky-10-2022.jpg
author:       
---

Praha, 3. října 2022 - V souvislosti s anexí Doněcké, Luhanské, Záporožské a Chersonské oblasti rozhodl pirátský ministr Jan Lipavský o předvolání ruského velvyslance v Česku Alexandra Zmejevského 3. října ve 14:00 na Ministerstvo zahraničních věcí.

> *„Ruského velvyslance jsem nechal předvolat kvůli flagrantnímu porušování mezinárodního práva a ilegální anexi území Ukrajiny. Dali jsme jasně najevo, že zločinnou agresi a sprostou krádež území nebudeme tolerovat,“* prohlásil ministr Lipavský.

Prostřednictvím náměstka pro Evropu Jaroslava Kurfürsta sdělilo Česko ruskému velvyslanci, že nezákonnou anexi Doněcké, Luhanské, Záporožské a Chersonské oblasti zásadně odsuzuje, neuznává ji a neuzná ji ani v budoucnu. Oblasti jsou nedílnou součástí Ukrajiny a jsou ilegálně okupovány ruskými jednotkami.

Jaroslav Kurfürst zdůraznil plnou podporu suverenitě a územní celistvosti Ukrajiny v rámci mezinárodně uznávaných hranic. Odsoudil také kroky Ruské federace, zejména vyhlášení mobilizace a hrozby použitím zbraní hromadného ničení, které eskalují již tak vysoce napjatou bezpečnostní situaci v Evropě. Tu způsobilo právě samo Rusko neopodstatněnou vojenskou agresí proti Ukrajině. Náměstek důrazně vyzval Ruskou federaci, aby okamžitě ukončila válku a stáhla svá vojska z území Ukrajiny.
