---
date:         2022-12-06
category:     blog
tags:         evropská-unie
layout:       post
title:        "Od Taiwanců se můžeme učit, jak bránit demokracii – i tu digitální, říká europoslankyně Gregorová"
image:        /assets/img/articles/2022/Gregorova_Taiwan_Berlin_2022.jpeg
author:       
---
Berlín, 6. prosince 2022 - Pirátská europoslankyně Markéta Gregorová se začátkem tohoto týdne účastní konference v Evropském domě v Berlíně. Na konferenci nazvané „Taiwan: Příležitosti a výzvy v době geopolitických změn” promluvila Gregorová na téma dezinformace, kterému se dlouhodobě věnuje. Pirátská europoslankyně do Berlína přijela na pozvání německého europoslance Reinharda Bütikofera, který v Evropském parlamentu patří k frakci Zelení/ESA. 
 
Během dvoudenní konference se v Berlíně schází politici, experti, taiwanští představitelé, ale také čínští protirežimní aktivisté, aby diskutovali o Taiwanu a jeho budoucnosti i vztazích s EU.
 
> Europoslankyně Gregorová se účastnila panelu k taiwanské digitální demokracii a boji s dezinformacemi. „Když jsme loni s delegací pro zahraniční vměšování navštívili Taiwan, všechny členy delegace bez rozdílu strany či země zaujala míra, s jakou se taiwanští politici přímoúčastní vyvracení čínských dezinformací. Uvědomují si, že demokracie sice přináší určité pohodlí, ale to v žádném případě neznamená, že by neobnášela i práci - že si můžeme dovolit v pěstování demokracie zlenivět,” varuje Pirátka.

> „Na Taiwanu naproti tomu premiér, prezidentka, ministři - bez ohledu na politickou příslušnost - všichni na svých sociálních sítí sdílí fakta ohledně největších hoaxů a obecně se snaží budovat důvěru občanů ve své kroky a svou práci. My v Evropě bychom se také měli přestat bát, že budování důvěry je to samé jako vtloukání slepé víry. Pokud se nenaučíme vnímat v tom rozdíl, nemusí nám tu demokracie moc dlouho vydržet," dodává.

V roce 2021 iniciovala Markéta Gregorová [první oficiální misi Evropského parlamentu na Taiwan](https://www.pirati.cz/jak-pirati-pracuji/zacala-historicky-prvni-mise-europarlamentu-na-taiwan-iniciovala-ji-europoslankyne-marketa-gregorova/), a to v rámci výboru pro cizí vměšování a dezinformace. Součástí mise bylo setkání europoslanců s hlavními představiteli Taiwanu včetně taiwanské prezidentky, ale také experty a politiky v tématech digitální demokracie a obrany. 
