---
date:         2022-11-24
category:     blog
tags:         evropská-unie
layout:       post
title:        "Vítězství Ukrajiny může pomoci vítězství demokracie v Bělorusku, říká Pirátka Gregorová"
image:        /assets/img/articles/2022/marketa_za_stolem_small.jpg
author:       
---
Štrasburk, 24. listopadu 2022 - Europoslanci dnes schválili rezoluci, která odsuzuje neustávající represe vůči demokratické opozici, lidskoprávním aktivistům a občanské společnosti v Bělorusku. Na textu rezoluce se podílela i česká pirátská europoslankyně Markéta Gregorová, která byla součástí vyjednávání. Gregorová se tématům porušování lidských práv věnuje dlouhodobě a autoritářské režimy za tyto činy hlasitě odsuzuje. 

> „Tato rezoluce je vyjádřením hluboké solidarity s běloruským lidem, který nepřestává bojovat za suverénní, svobodné a demokratické Bělorusko,” vysvětluje europoslankyně Gregorová. „Jednoznačně odsuzujeme zločiny, kterých se Lukašenkův režim dopouští neoprávněným zatýkáním, vězněním a mučením svých občanů. Stejně jako Putin nese Lukašenko odpovědnost za válečné zločiny během ruské agrese na Ukrajinu. I on by se tedy měl za tyto tragické činy zodpovídat před mezinárodním tribunálem.”

Rezoluce také podporuje Jednotný přechodný kabinet (United Transitional Cabinet) Světlany Tichanovské a předjímá užší spolupráci mezi běloruskou demokratickou opozicí a unijními institucemi. „Alexandr Lukašenko byl takzvaně zvolen v roce 2020 na základě zfalšovaných výsledků prezidentských voleb, a není tak Evropským parlamentem uznáván jako legitimní hlava Běloruska. Běloruští občané ale mají naši podporu. Chceme proto navázat užší vztahy s demokratickou opozicí, vedenou Světlanou Tichanovskou, aby Bělorusko mělo naději na změnu, jakmile Ukrajina vyhraje. Vítězství Ukrajiny dá šance i Bělorusku, jelikož Lukašenka nad hladinou drží pouze a jen Putin,” dodává Gregorová.
