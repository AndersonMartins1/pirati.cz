---
date:         2022-10-14
category:     blog
tags:         práce-a-sociální-věci 
layout:       post
title:        "Sousedské hlídání i zrušení limitu pro pobyt dětí v jeslích či školkách během rodičovské: Olga Richterová představila své priority pomoci rodičům"
image:        /assets/img/articles/2022/olga-2022-10.jpg
author:       
---

Praha, 14. října 2022 - Zavedení tzv. Tagesmutter, tedy sousedského hlídání, nebo zrušení limitu 92 hodin určujícího, na jak dlouho je možné mít malé děti ve školce či jeslích při pobírání rodičovské. Na potřebnosti těchto opatření se shodli provozovatelé a odborníci na kulatém stolu s názvem "Dětské skupiny - rok s novelou" s tím, že se budou podílet na přípravě potřebné legislativy. Akci uspořádala místopředsedkyně Poslanecké sněmovny za Piráty Olga Richterová ve spolupráci s Marií Jílkovou, předsedkyní Stálé komise pro rodinu a rovné příležitosti. Diskuze se zúčastnili i zástupci Ministerstva práce a sociálních věcí a řada provozovatelů dětských skupin.

> *„Aby dnes rodiče nepřišli o rodičovský příspěvek, mohou děti mladší dvou let trávit v jeslích, dětské skupině či školce maximálně 92 hodin měsíčně. To není mnohdy slučitelné ani s přivýdělkem na částečný úvazek. Proto jsme se s odborníky a provozovateli shodli na potřebě tento limit zrušit. Tím umožníme lidem skloubit pracovní a rodinný život podle jejich osobní volby, ne podle státních limitů,”* uvedla k jednomu z bodů kulatého stolu Olga Richterová.

> *„Řadu rodin trápí i fakt, že v některých lokalitách školky, ale i dětské skupiny doslova praskají ve švech. Chybí místa. Proto dlouhodobě prosazuji, aby se i u nás po vzoru jiných zemí zavedl koncept tzv. sousedského hlídání, denních tet, v Německu či Rakousku zvaných Tagesmutter. Funguje to tak, že po poměrně jednoduchém doplnění kvalifikace mohou zájemci hlídat malé skupinky dětí u sebe doma. Tím by došlo ke zlepšení dostupnosti péče o děti,”* popsala Richterová návrh, který byl na kulatém stole přijat kladně jako doplňková možnost, která by nabídla řešení řadě rodičů zejména menších dětí. 

Kulatý stůl hodnotil také fungování dětských skupin po novele zákona, o jehož zlepšení se v minulém volebním období významně zasadila právě Olga Richterová s dalšími poslanci. Povedlo se jim nejen zastavit přeměnu dětských skupin na jesle, ale také nastavit jejich stabilnější financování a rozšířit ukotvení dětských skupin pro děti až do šesti let věku. 

> *„Velmi mě těší, že se akce zúčastnilo tolik provozovatelů dětských skupin, jakož i řada poslankyň a zástupců MPSV. Zpětná vazba ohledně potřebných změn naprosto jednoznačně podpořila ministerstvo v přípravě brzké novely. Současně ukázala, že provozování dětských skupin je stále tak trochu disciplína pro superhrdiny, navzdory tomu, co se již v minulosti podařilo,”* doplnila místopředsedkyně Sněmovny.

