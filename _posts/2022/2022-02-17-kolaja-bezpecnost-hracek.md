---
date:         2022-02-17
category:     blog
tags:         evropská-unie 
layout:       post
title:        "Budou nás doma sledovat plyšáci? Evropský parlament chce revidovat směrnici o bezpečnosti hraček"
image:        /assets/img/articles/2022/marcel zabradli.jpg
author:       
---

Štrasburk, 17. února 2022 - Hračky na evropském trhu mají být bezpečnější a bez zdravotních rizik. Takový vzkaz vyslali Evropské komisi europoslanci, kteří hlasovali pro zprávu týkající se bezpečnosti dětských hraček. Evropští poslanci se shodli, že směrnice o bezpečnosti hraček z roku 2009 je zastaralá a potřebuje revidovat. Nová verze se má věnovat také novým hračkám, které jsou připojeny k Internetu.

> „Děti jsou ti nejzranitelnější spotřebitelé. Musíme je dostatečně ochránit. Vzhledem k nárůstu e-commerce je ale zapotřebí taky zajistit, aby bezpečnostní požadavky splňovaly i hračky, které se prodávají na platformách on-line,” vysvětluje europoslanec a kvestor Evropského parlamentu Marcel Kolaja. 

> „Zastaralá směrnice nereflektuje ani takzvané chytré hračky, které se připojují k Internetu. Potřebujeme revidovat současná pravidla, abychom ochránili osobní data a soukromí dětí. Jsou zde příklady kdy došlo k neoprávněnému sběru dat. Třeba u plyšových medvídků CloudPets od americké společnosti Spiral Toys bylo odhaleno více než 2,2 milionů nahrávek hovorů mezi rodiči a dětmi. Amazon i Walmart potom musely medvídky stáhnout z prodeje,” doplňuje Kolaja.

V České republice kontroluje bezpečnost hraček Česká obchodní inspekce. [V roce 2020 zkontrolovala 2 767 modelů a u 979 z nich zjistila nedostatky.](https://www.coi.cz/v-roce-2020-nahlasila-coi-do-mezinarodniho-vystrazneho-systemu-rapex-devet-modelu-nebezpecnych-hracek/) Jako nebezpečné vyhodnotila 9 modelů hraček. U těch se prokázalo vážné riziko z důvodu dlouhodobého styku s látkami, které mohou představovat zdravotní ohrožení organismu malých dětí. Právě přítomnost chemických látek v hračkách je problémem, na který zpráva Evropského parlamentu poukazuje. 

> „V Evropě se stále prodávají hračky s nebezpečnými chemickými látkami. Limitní hodnoty se liší v různých právních předpisech. Potřebujeme proto tato pravidla sjednotit a zajistit tak lepší vymahatelnost,” vysvětluje Kolaja. 

Zpráva, která volá po revizi směrnice byla odhlasována ve výboru pro vnitřní trh a ochranu spotřebitelů v prosinci minulého roku. Včera o zprávě hlasovalo plénum Evropského parlamentu ve Štrasburku. 

* [Zde odkaz na ČOI](https://www.coi.cz/v-roce-2020-nahlasila-coi-do-mezinarodniho-vystrazneho-systemu-rapex-devet-modelu-nebezpecnych-hracek/)
