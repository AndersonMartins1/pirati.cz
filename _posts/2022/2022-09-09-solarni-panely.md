---
date:         2022-09-09
category:     blog
tags:         energetika místní-rozvoj legislativa
layout:       post
title:        "Bartoš: Solární panely lze stavět bez stavebního povolení. Další zjednodušení chystáme"
image:        /assets/img/articles/2022/ivan-bartos-02-2022.jpg
author:       
---

Praha, 9. září 2022 – Stavby pro obnovitelné zdroje lze postavit velmi rychle a jednoduše. Mnohdy to jde bez stavebního povolení, ohlášky či územního rozhodnutí. Ministerstvo pro místní rozvoj však pracuje na dalším zjednodušení možnosti instalace solárních panelů pro výrobu elektřiny (FVE) jako součásti stavby v zastavěném i nezastavěném území a bez ohledu na instalovaný výkon.

> *„Energetickou krizi způsobenou Putinovou válkou se podaří zvládnout i díky rychlé výstavbě solárních panelů všude tam, kde je to vhodné. Už nyní není ve většině případů potřeba řešit věc se stavebním úřadem. V naší novele stavebního zákona navíc chystáme další zjednodušení, aby i výstavba rozsáhlejších a výkonnějších soustav byla zcela bezproblémová, rychlá a jednoduchá,“* říká místopředseda vlády pro digitalizaci a ministr pro místní rozvoj Ivan Bartoš.  

Typický příklad realizace umístění fotovoltaiky je na střeše rodinného domu. FVE je součástí stavby (obvyklá kapacita do 8kW). Nedojde-li instalací FVE panelů k ohrožení statiky stavby, nezmění se vzhled stavby a neohrozí se požární bezpečnost, pak lze realizovat záměr bez posouzení stavebního úřadu.

Dalším příkladem je instalace FVE na objekt školy, školky či nemocnice. Zde platí totéž jako u rodinného domu, tj. Pokud nedojde k ohrožení statiky stavby, nezmění se vzhled stavby a neohrozí se požární bezpečnost stavby, pak lze také takový záměr realizovat bez posouzení stavebního úřadu.  

> Specifické podmínky pak však platí např. pro budovy pod ochranou státní památkové péče. *„Snažíme se najít jednodušší řešení pro všechny stavby, proto jednáme např. s Hasičským záchranným sborem o podmínkách, za jakých je možné soláry na stavbách povolovat rychle a jednotně a kde povolení nebude třeba vůbec,“* dodává Ivan Bartoš.

MMR současně připravuje v úzké spolupráci s dalšími resorty komplexní metodickou pomůcku k umisťování, povolování a kolaudaci obnovitelných zdrojů energie jako je fotovoltaika, větrné elektrárny, tepelná čerpadla, malé vodní elektrárny, biomasa atd., a to z pohledu konkrétního druhu obnovitelného zdroje energie, ať už jde o agrovoltaiku nebo plovoucí fotovoltaiku, malé větrné turbíny a dalších. 
