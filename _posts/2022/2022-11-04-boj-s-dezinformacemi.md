---
date:         2022-11-04
category:     blog
tags:         bezpečnost dezinformace zahraničí
layout:       post
title:        "Boj s dezinformacemi nemůžeme nechat na soukromých společnostech, říká europoslankyně Gregorová"
image:        /assets/img/articles/2022/marketa-gregorova-11-2022.jpg
author:       
---

New York, 4. listopadu 2022 - Na rozdíl od soukromých společností mají demokraticky zvolení politici zodpovědnost za bezpečnost svých občanů. Společnosti Meta, Google či Twitter mají ohromný světový vliv, který se dá účinně zneužít. Upozorňuje na to pirátská europoslankyně Markéta Gregorová, která se právě se zástupci společností Meta a Alphabet (Google) setkala v New Yorku.

> *“Společnost Google přislíbila na začátku války na Ukrajině pomoc v boji s dezinformacemi. Tisíce tweetů, videí a příspěvků na YouTube jsou označeny jako ruská propaganda, nicméně Google a Twitter stále méně reagují na žádosti o odstranění takového obsahu. Podle ukrajinského týmu StratCom (strategická komunikace) se dokonce vyhýbají odpovídání na e-maily. Zástupce Googlu jsem s tím konfrontovala a budeme ohledně toho ještě v kontaktu,”* uvádí Gregorová.

> Před pár dny také vyšla obsáhlá analýza investigativní organizace ProPublica, která odhalila, jak [Google reklamy sponzorují dezinformátory](https://denikreferendum.cz/clanek/34590-jak-mi-google-prisel-do-rany) v Evropě, Africe i Latinské Americe, a to kvůli jazykové bariéře - Google se soustředí primárně na anglicky mluvící země. *“Byznys s dezinformacemi představuje jeden z největších překážek pro naše snahy. Bez těchto národních spojek by ti, co dezinformace vytvářejí z ideologických motivů – jako například Rusko – neměli národní kontext a často ani vhodný překlad svých dezinformací. Proto Google musí věnovat pozornost i jiným než anglojazyčným zemím a přestat nám tu dezinformátory takto sponzorovat,”* dodává Gregorová.

> Společnost Meta nedávno vydala zprávu o svém boji s falešnými účty, boty, a sítěmi dezinformátorů. *“Meta nám představila své nástroje pro boj s dezinformacemi, a na můj dotaz s námi sdílela i řadu nápravných opatření, které sama u sebe učinila, aby se znovu neopakovala situace v Myanmaru – kdy měl Facebook přímý vliv na proběhlou genocidu etnické skupiny Rohingů. Zůstává ale také faktem, že primárně hájí své finanční zájmy a svou pověst, nikoli zájmy společenské či dokonce lidskoprávní. Dali jsme jim tedy najevo, že budeme spolupracovat tam, kde to dává smysl. Ale musí počítat s regulací,”* dodává Gregorová.
