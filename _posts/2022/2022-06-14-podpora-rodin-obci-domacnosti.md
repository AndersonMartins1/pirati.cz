---
date:         2022-06-14
category:     blog
tags:         bydlení místní-rozvoj práce-a-sociální-věci sněmovna 
layout:       post
title:        "Piráti předložili návrhy na dostupnější bydlení, školky i školy a částečné úvazky pro rodiče. Zjednodušují i příspěvek na bydlení"
image:        /assets/img/articles/2022/TK-06-2022.jpg
author:       
---

Praha, 14. června 2022 – Piráti přicházejí s řadou návrhů na podporu rodin a domácností. Ministr pro místní rozvoj Ivan Bartoš spustil nejen miliardový program pro obce a kraje na rekonstrukce bydlení, ale předložil i novelu, která umožní státu, obcím a krajům v krizi bleskovou výstavbu či dostavbu potřebných objektů. Například bytů, školek i škol. Piráti se také zasadili o posílení možnosti částečných úvazků, které podle statistik chce využívat kolem 40 procent žen na mateřské nebo rodičovské dovolené. Stejně tak o výrazné zjednodušení příspěvku na bydlení. Sněmovna bude v tomto týdnu jednat také o zlepšení práva na informace a průhlednějším fungování polostátní společnosti ČEZ. Pokud projde návrh Pirátů, skončí éra utajování astronomických odměn manažerů a úředníků. 

> V tomto týdnu Sněmovna projedná tři významná zlepšení pro rodiny a domácnosti, na kterých se Piráti podíleli a dlouhodobě je prosazovali. Prvním z nich je zlepšení dostupnosti zkrácených úvazků, které už několik let prosazuje pirátská místopředsedkyně Sněmovny Olga Richterová: *„Chceme zlepšit dostupnost zkrácených úvazků – třeba pro rodiče s malými dětmi, a pozitivně k tomu motivovat zaměstnavatele. Navrhujeme proto zavést slevy na pojistném pro firmy, pokud zaměstnají na částečný úvazek rodiče malých dětí nebo osoby blížící se důchodovému věku. Obliba zkrácených úvazků mezi zaměstnanci stoupá. Zhruba 40 procent žen na mateřské či rodičovské chce pracovat na částečný úvazek. Trh práce jim to ale leckdy neumožní, což je třeba změnit. Kromě zmíněného prosazujeme za Piráty také masivní podporu školek, miniškolek, dětských skupin a péče pro děti obecně. Ta musí jít logicky ruku v ruce s možností zkrácených úvazků.”*

Richterová se také zasadila o zjednodušení vyplácení příspěvků na bydlení a dalších dávek, které v současnosti využívá jen minimum lidí z těch, kteří na ně mají nárok. Od července tohoto roku proto nebude nutné žádat každoročně, příspěvek bude poskytovaný na dobu neurčitou. Náklady na bydlení a příjmy domácností se nebudou dokládat čtvrtletně, ale pouze pololetně. Očekává se i další zjednodušení.

Piráti chtějí posílit také oblast zdravotní prevence pomocí navýšení prostředků do fondů prevence pojišťoven až na trojnásobek. To by znamenalo výraznou podporu například dětským sportovním kroužkům, ale také zdravotně znevýhodněným, jako jsou třeba diabetici, na jejich zdravotní pomůcky.

> Ivan Bartoš za Ministerstvo pro místní rozvoj předložil zásadní návrh, který v krizi umožní jednodušší výstavbu umožňující rozšíření kapacit na bydlení, sociální a lékařské služby a také infrastrukturu, jako jsou právě školy a školky: *„Krize vyvolaná Putinem jen vyostřila problémy, které občany už dlouho trápí a nad kterými předchozí vlády zavíraly oči. A to nedostatečné kapacity bydlení, škol, školek, ale i lékařských a sociálních služeb. Obzvláště v regionech. A to nejen personální, ale fyzické, kdy prostě chybí prostory. Proto jsme na ministerstvu pro místní rozvoj nejen spustili miliardový program pro obce a kraje na rekonstrukce bydlení, ale také předkládáme novelu, která umožní státu, obcím a krajům bleskovou výstavbu či dostavbu potřebných kapacit. Jde o dočasnou výjimku z pravidel pro výstavbu a rekonstrukce z důvodu řešení krize s bydlením a aby byla zajištěna školní a předškolní docházka pro všechny děti, které na ni mají nárok. Chceme trvalé navýšení bytových fondů pro občany nebo například školek a škol pro naše děti, což věřím ocení nejen lidé, ale i obce, které se leckdy s omezenými kapacitami potýkaly.”*

> Návrh, který ukončí praxi odměňování vysoce postavených osob ve vedení polostátních podniků a tím ulehčí státnímu rozpočtu, představil předseda klubu Pirátů Jakub Michálek: *„Zprůhledníme ČEZ. Končí éra utajování platů vysokých úředníků. Všichni si vybavujeme kauzy, kdy byly extrémní odměny za málo práce, nebo kdy je naopak důležitá práce podhodnocena. Proto prosazujeme princip řádného hospodáře, který s penězi daňových poplatníků nakládá zodpovědně. A kde politici občanům skládají účty.”*

Občané budou mít nově možnost ověřit si u všech veřejných funkcionářů, poradců a členů vedení státem vlastněných firem, jaké mají platy a odměny. Dnes ohledně toho probíhají zdlouhavé soudy. Automaticky se budou poskytovat informace o osobách, na které se vztahuje zákon o střetu zájmů. Ušetřené peníze díky řádnému hospodaření odvedou státní firmy na dividendě do státního rozpočtu.

> *„Poskytovat informace bude muset nově i skupina ČEZ. Dosud ČEZ zveřejňuje pouze smlouvy v registru smluv. Do budoucna bude poskytovat i informace o oblastech jako byla bulharská expanze, jako jsou dary ze zisku, jako jsou statistiky prodeje elektřiny a všechny další informace nad rámec běžného obchodního styku, které podnik nemohou poškodit vůči konkurenci,”* dodal Michálek.

