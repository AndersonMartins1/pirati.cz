---
date:         2022-10-17
category:     blog
tags:         evropska-unie
layout:       post
title:        "„Kyberprostor se stal doménou globálních konfliktů,“ říká expertka v podcastu Pirátky Gregorové"
image:        /assets/img/articles/2022/marketa_za_stolem_small.jpg
author:       
---

Praha, 17. října 2022 – Online prostor se stal zásadním prostředím pro odehrávání globálních konfliktů. V unikátní podcastové sérii europoslankyně Markéty Gregorové to uvedla expertka na konflikty v kybernetickém prostoru Adéla Klečková. V posledním dílu se řešil také vliv kyber-aktivistů v boji s ruskou invazí na Ukrajině. Všech pět epizod je volně dostupných online.

Poslední hostkou unikátní podcastové série Pirátky Gregorové, ve které se objevily expertky a experti na kyberbezpečnost, byla Adéla Klečková. Ta se zaměřuje na hybridní hrozby, konflikty v kybernetickém prostoru a kybernetický aktivismus, či vedla projekty pro NATO i EU.

> Podle Klečkové etičtí hackeři sehrávají mimořádně důležitou roli mj. v ruské válce na Ukrajině: „Tahle válka je v mnoha ohledech bezprecedentní, a právě kybernetický prostor je jedním z nich. Ukrajina je tak silná z velké části právě díky kybernetické podpoře nejenom od hnutí Anonymous, nejenom od kybernetických elfů, ale také díky podpoře ukrajinské ‘IT army’, která vznikla na popud jak prezidenta Zelenského, tak ministra vnitra, což byli první dva státníci na světě, kteří veřejně řekli ‘Pojďte nám pomoct s hackováním, budujeme kybernetickou armádu’. To je v mnoha ohledech zlomové a odvážné,“ říká Adéla Klečková, podle které jde o trend posílení kybernetického prostoru a nestátních aktérů v konfliktech 21. století.

Všechny epizody ojedinělé podcastové série -- s „doktorkou války“ [Kristinou Soukupovou](https://www.youtube.com/watch?v=2dhQMJTy3a4), datovým analytikem [Janem Vlčkem](https://www.youtube.com/watch?v=RVAuqDyeJpU), s etickým hackerem [Markem Jílkem](https://www.youtube.com/watch?v=4o7GbOLkK60) a také s ředitelem Národního úřadu pro kybernetickou bezpečnost NÚKIB [Lukášem Kintrem](https://www.youtube.com/watch?v=W4xzz-TQQ_I) – jsou dostupné online na [YouTube](https://www.youtube.com/playlist?list=PLGw15PQJpHxWTKq4RrekVBOYkuhUCKMg7), [Spotify](https://open.spotify.com/show/6J41P78xuf0gMzinENu3uI) a [Google Podcasts](https://podcasts.google.com/feed/aHR0cHM6Ly9uZWtsaWthdC5ldS9mZWVkL3BvZGNhc3Q).

> Kampaň [NEklikat!](https://neklikat.eu/) pirátské europoslankyně Markéty Gregorové od července otevírá pro českou veřejnost opomíjená témata spojená s nástrahami kyberprostoru. K pravidelnému nárůstu kybernetické kriminality dochází v Česku od roku 2011. Za sledovanou dobu posledních 10 let bylo u nás spácháno **60 tisíc skutků spadajících do kategorie kybernetické kriminality** a ostatní kriminality páchané v kyberprostoru. „To, co se ovšem dostane až do rukou policie, je jen zlomek. Většina každodenních kybernetických útoků, prolomení bezpečnosti a podvodů se k vyšetření vůbec nedostane,“ upozorňuje europoslankyně.

Kampaň je financovaná z prostředků frakce Evropského parlamentu Greens/EFA a bude komunikována skrz vlastní [webové stránky](https://neklikat.eu/), sociální sítě europoslankyně Markéty Gregorové ([Facebook](https://www.facebook.com/MEPGregorova), [Twitter](https://twitter.com/MarketkaG), [Instagram](https://www.instagram.com/ruzovarebelka/)) a mediální partnerství. Předchozí kampaně Markéty Gregorové se zaměřovaly na dezinformace a boj proti nim (**[Pravda bolí](https://pravdaboli.eu/)**) a větší pestrost v politice (**[Politika je pro všechny](https://politikaprovsechny.eu/)**).
