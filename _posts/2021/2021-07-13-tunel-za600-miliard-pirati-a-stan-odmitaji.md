---
date:         2021-07-13
category:     blog
tags:         sněmovna legislativa
layout:       post
title:        "Piráti a Starostové odmítají plán ANO na tunel za 600 miliard a zdražení benzínu. Navrhli také vyšetřovací komisi k událostem v pandemii"
image:        /assets/img/articles/2021/Bartos, Rakusan STAN.jpg
author:       
---

 

Praha, 13. července 2021 – Piráti a Starostové dnes varovali před dalším  „solárním” tunelem za 600 miliard, který chce prosadit ANO pomocí zákona o podporovaných zdrojích energie. ANO také tlačí návrh na zvýšení podílu biopaliv první generace v benzinu, který by reálně zvýšil cenu benzínu až o 2 koruny na litr. Největším výrobcem biopaliv je přitom koncern Agrofert. Piráti a Starostové kromě toho společně s koalicí SPOLU navrhli vznik sněmovní vyšetřovací komise k problematickým nákupům zdravotních pomůcek v době pandemie i závažným pochybením v ochraně obyvatel. Její vznik vládní poslanci zablokovali. Piráti se zasazovali i o navázání platů pedagogů na minimálně 130 procent průměrné mzdy či zastavení nepovedeného vládního stavebního zákona, který zkomplikuje stavební řízení.

> „Na pořadu jednání Sněmovny je třetí čtení zákona o podporovaných zdrojích energie. Obáváme se, že zákon umožní další verzi solárního tunelu, který bude naši zemi stát v dalších letech 600 miliard. V oblasti solárních energií například dává podporu starým instalacím, které si na sebe už vydělaly, místo toho, aby se soustředil na nové instalace, jejichž náklady jsou až desetinásobně nižší. Chceme, aby zákon nastartoval podporu obnovitelných zdrojů a nedával bianco šek vybraným zdrojům energie. Podpora musí probíhat do budoucna především formou aukcí, tedy na základě principu trhu – soutěže o nejnižší cenu ve prospěch lidí,” popsal předseda Pirátů Ivan Bartoš s tím, že do zákona o podporovaných zdrojích energie poslanci ANO načetli i pozměňovací návrh, který zdraží benzín o 2 koruny k současným cenám.

> „Návrh ANO oproti současnosti navyšuje povinné přimíchávání biopaliv první generace do benzínu. Zatímco lidem zdraží benzín, výrobci biopaliv si pořádně vydělají. Největší výrobce biopaliv je samozřejmě Agrofert Andreje Babiše. Jeho byznys mu opět zaplatí naši občané. Náš poslanec Radek Holomčík naopak navrhoval úplné zrušení přimíchávání biopaliv 1. generace. Chceme zabránit dalšímu tunelování peněz ze státní kasy i peněženek občanů,” doplnil Bartoš.

> Šéf klubu pirátských poslanců Jakub Michálek pak představil záměr na zřízení vyšetřovací komise k událostem v koronaviru a představil cíle, o které by měla komise usilovat: „Vláda přes jasné vědecké důkazy a varování nechala v zemi řádit virus, který zbytečně zabil zhruba 20 tisíc lidí. To je víc obětí než mají všechny dopravní nehody za posledních 35 let. Školáci chodili do školy pouhý jeden měsíc, ztratili rok výuky a sociálních kontaktů. Zchudla celá společnost. Mnoho nařízení bylo nezákonných, jak uvedl i Nejvyšší správní soud ve 30 případech. Po dohodě s koalicí Spolu jsme proto předložili návrh na vytvoření sněmovní vyšetřovací komise. Prověřit má například nákup a distribuci zdravotnického materiálu, postupy při přijímání protiepidemiologických opatření, příčiny rekordní doby uzavření škol, způsob, jak byla řešena pomoc ekonomice a další.” Podle Michálka dnešní zablokování vzniku komise znamená, že už nestihne být ustanovena a do voleb nebude moci dosáhnout svých cílů.

Sněmovna také měla projednat senátní vratku zákona o pedagogických pracovnících. Díky pozměňovacímu návrhu Pirátů a Starostů se mají navázat platy pedagogů na minimálně 130 procent průměrné mzdy nebo zlepšit platové podmínky pro začínající učitele. 

> „Tento zákon neobsahuje pouze zákonnou garanci platů učitelům, ale celou řadu prvků, které zabezpečí rozvoj českého vzdělání, jako jsou příplatky za třídnictví či uvádějící učitele, specializační příplatky. Vláda jen znovu hazarduje se vzděláním a budoucností našich dětí. Proto doufáme, že vládní strany nebudou bojkotovat vlastního ministra a převáží rozum nad neochotou ministryně financí navyšovat peníze v oblasti školství,” okomentoval místopředseda Starostů a nezávislých Petr Gazdík.
