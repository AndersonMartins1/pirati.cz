---
date:         2021-04-15
category:     blog
tags:         hoaxy média
layout:       post
title:        "Piráti bojují proti lživým informacím. Aby upozornili na hoaxy, vypsali odměnu 100 tisíc za dohledání návrhů zákonů v neprospěch seniorů"
image:        /assets/img/articles/2021/reward100k.jpg
author:       
---


Praha, 15. dubna 2021 – Na Piráty se v posledních týdnech a měsících stále častěji obracejí lidé s dotazy týkajícími se údajných pirátských návrhů v neprospěch seniorů. Patří mezi ně fámy, které se objevily na sociálních sítích, diskuzích a v hromadných řetězových mailech, že Piráti navrhli seniorům nad 70 let odebírat volební právo, řidičská oprávnění či například že chtějí rušit důchody. Piráti tyto ani podobné legislativní návrhy nikdy nepodali. Podobné kroky nikdy neměli v úmyslu, neuvažovali o nich a naopak v programu a během volebního období například navrhli a prosadili pravidelnou valorizaci důchodů. Aby Piráti upozornili na nesmysly šířící se veřejným prostorem, vypisují odměnu 100 tisíc korun tomu, kdo dokáže ve sněmovním archivu existenci údajných legislativních návrhů z pera Pirátů nalézt.

> „Důkaz, který případný hledač nalezne v archivu Poslanecké sněmovny, odměníme částkou 100 tisíc korun. Vzhledem k tomu, že jsme nic podobného nikdy nenavrhli a podobná věc se absolutně příčí programu Pirátů, bude tato námaha marná. Prolistování sněmovního archivu nicméně zbytečné není, občan se může přesvědčit, kolik návrhů jsme podali a co se nám podařilo z opozice prosadit, třeba i ve prospěch seniorů,“ uvedl předseda Pirátů Ivan Bartoš.

Inzerát se stotisícovou odměnou Piráti zveřejňují i na sociálních sítích. Upozorňují touto cestou na nebezpečí fake news, hoaxů, dezinformací neboli lživých zpráv, které mají často jediný cíl, poškodit dotyčného. 

> „I díky blížícím se sněmovním volbám čelíme značné dezinformační kampani, která nás má za cíl maximálně poškodit. My se ale nevzdáme a nejen vypsáním této odměny hodláme dezinformacím čelit a lidem vysvětlovat, proč mají informace ověřovat a jak zjistit co je lež a co se naopak zakládá na pravdě,” dodal Bartoš. 

![Odměna 100 tisíc](http://www.pirati.cz/assets/img/articles/2021/reward100k.png)
