---
date:         2021-03-03
category:     blog
tags:         stavební-zákon legislativa sněmovna
layout:       post
title:        "ODS, Piráti, KDU-ČSL, TOP 09 a STAN odmítají vládní návrh stavebního zákona, který jednoznačně znevýhodňuje samosprávy a počítá se vznikem drahého superúřadu"
image:        /assets/img/articles/2020/ivan-bartos-podloubi.jpg
author:       
---

 

Praha, 3. března 2021 - Zástupci ODS, Pirátů, KDU-ČSL, TOP 09 a STAN považují pozměňovací návrh vládního poslance Kolovratníka ke stavebnímu zákonu za nepřijatelný. Odmítají vznik nového superúřadu a poukazují na porušení slibu, který dala samosprávám ministryně Dostálová. Návrh zasahuje do pravomocí měst a obcí, neurychlí výstavbu v České republice a navíc přinese zbytečné výdaje.

> „Spolu s kolegy z opozičních stran jsme v lednu předložili komplexní pozměňovací návrh, který považuji za správnou cestu pro zrychlení výstavby v České republice. Bohužel, jako podklad pro další jednání byl hlasy vládní koalice, komunistů a SPD přijat návrh vládního poslance Kolovratníka, který je pro nás jednoznačně nepřijatelný. V současné době, kdy nejen kvůli koronaviru zažíváme nejvyšší schodky rozpočtů, považujeme za naprosto neodpovědný vznik nového a drahého superúřadu. Vládní poslanci navíc jasně podrazili obce, města a kraje, kterým zásadně zasahují do pravomocí. Je to nůž do zad pro samosprávu a porušení všech slibů, které vláda a ministryně pro místní rozvoj Dostálová dala zástupcům měst a obcí. Pokud by byl stavební zákon schválen v této podobě, hrozí navíc ochromení výstavby v České republice až na dva roky! To nejsou slova má, ale dopadové studie ministerstva vnitra. Zbraně neskládáme, máme 30 dní na přepracování našich návrhů, abychom v České republice měli dobrý stavební zákon," uvedl místopředseda ODS Martin Kupka.

> „Stavební řízení je momentálně dlouhé i extrémně složité. Se zástupci opozice, odborníky a právníky jsme proto připravili naši verzi stavebního zákona, která by reálně zrychlila povolování staveb. Opírá se především o digitalizaci, co nejjednodušší stavební řízení a posílení pravomocí samospráv. Vládní poslanci bohužel šli proti zájmu občanů a za základ pro další jednání dali přednost verzi poslance Kolovratníka z ANO. Jde o odborníky silně kritizovanou a nedotaženou legislativu, která by dle analýz mohla stát daňové poplatníky desítky miliard korun a až na rok a půl zbrzdit stavební činnost. Něco takového odmítáme. Budeme proto k této verzi předkládat pozměňovací návrhy, abychom odstranili její největší nedostatky. A firmy i občané mohli konečně stavět rychle, snadno a bez ubíjejíci byrokracie,” doplnil předseda Pirátů Ivan Bartoš.

> „Klíčovou součástí našeho návrhu je digitalizace stavebního řízení. Chceme plně digitální řízení, které odlehčí stavebníkům i úředníkům a usnadní účast veřejnosti.  Občan podá žádost s potřebnou dokumentací na stavební úřad a o víc se nestará, nemusí už sám obíhat dotčené orgány. Úředník jedním kliknutím požádá o stanovisko všechny další úřady a vlastníky sítí. Digitalizace nejen vše dramaticky zrychlí, ale i výrazně sníží náklady. Zároveň chceme posílit postavení samospráv v oblasti územního plánování a regulace výstavby,” uzavřel Bartoš.
