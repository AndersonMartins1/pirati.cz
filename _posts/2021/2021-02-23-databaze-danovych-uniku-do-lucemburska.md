---
date:         2021-02-23
category:     blog
tags:         finance kontrola-moci-a-mocných evropská-unie
layout:       post
title:        "Evropské databáze odkrývají daňové úniky celebrit i mafiánů do Lucemburska. Potřebujeme mnohem víc transparence, říká Peksa"
image:        /assets/img/articles/2021/mikulas-peksa01.jpg
author:       
---



Brusel, 23. února 2021 – Díky evropské legislativě dokázali novináři z celého světa zmapovat praktiky stovek světových miliardářů, celebrit i mafiánů. Databáze OpenLux ukázala, že kvůli nízkým daňovým sazbám si v Lucembursku ukládají peníze do uměle vytvořených firem podnikatelé z celého světa, včetně Čechů. Pirátský europoslanec Mikuláš Peksa tak prosazuje ještě větší transparentnost vykazování zisků jednotlivých firem.

Databáze obsahuje více než 55 tisíc lucemburských „offshore“ firem spravujících majetek v hodnotě zhruba 6 bilionů eur. Lucemburské účty zde mají nadnárodní koncerny, světoví miliardáři a celebrity, obchodníci se zbraněmi i ruští nebo italští mafiáni.

> „Důvodů, proč si světové společnosti vybírají právě Lucembursko, je hned několik. Vhodná lokalita, stabilní politické a společenské prostředí – ale především extrémně nízká daňová sazba a možnost spravovat své prostředky v relativní anonymitě,“ vysvětluje Peksa. Právě nízká daňová sazba byla podnětem pro Evropskou unii, která svojí směrnicí o předcházení zneužívání finančního systému k praní peněz a terorismu z roku 2018 ustanovila veřejnou databázi koncových vlastníků firem.

> „Úprava má k plné transparenci ještě daleko – značná část koncových vlastníků v databázi chybí a vyhledávání je možné pouze na základě názvu společnosti,“ hodnotí europoslanec. „Skutečnost, že lucemburská vláda není ochotná zajistit úplnou a uživatelsky přístupnou databázi,  dokazuje, že stejně jako průhledné a férové účetnictví velkých hráčů je důležitá i konkrétnost a vymahatelnost evropských zákonů,“ říká Peksa.

Díky této legislativě však byli novináři i tak schopni do vlastnických struktur společností sídlících v Lucembursku nahlédnout. Právě tím se OpenLux vymyká jiným daňovým kauzám typu Panama Papers. Skryté finance vyšly na povrch, což také – společně s kriminálními aktivitami mnoha ‚optimalizátorů‘ – stojí v centru zjištění celého OpenLuxu.

Více informací o daňové spravedlnosti najdete na [www.spravedlivedane.cz](https://www.spravedlivedane.cz). Podrobnější informace k tématu pak naleznete [ZDE](https://mikulas-peksa.eu/openlux-lucembursko-brangelina-ronaldo-shakira/).
