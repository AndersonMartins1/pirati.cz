---
date:         2021-06-10
category:     blog
tags:         kultura kontrola-moci-a-mocných
layout:       post
title:        "Kolektivní správce INTERGRAM zaplatí pokutu za zneužití dominance na trhu. Revize autorského zákona je naší prioritou, říká Pirátka Kozlová"
image:        /assets/img/articles/2021/lenka-kozlova00.jpg
author:       
---

 

Praha, 10. června 2021 – Úřad pro ochranu hospodářské soutěže udělil pravomocným rozhodnutím pokutu téměř 21 milionů korun společnosti Intergram, která neoprávněně vybírala poplatky za televizní a rádiové přijímače v neobsazených hotelových pokojích v letech 2008 až 2014. Jedná se o druhou pokutu udělenou kolektivnímu správci v krátké době – v listopadu potvrdil ÚOHS pokutu pro Ochranný svaz autorský ze stejného důvodu. Pokuty, které kolektivní správci platí, přitom znamenají menší příjmy pro autory, které mají zastřešovat.

> „Kolektivní správci fungují jako nikým nekontrolované a netransparentní organizace, které se pak nezdráhají zneužívat svého monopolního postavení. Rozhodnutí úřadu, který potvrdil dlouhodobý postoj Pirátů, proto vítáme,“ uvedla poslankyně Pirátů Lenka Kozlová.

Ačkoliv nezávislý úřad ÚOHS nezákonné jednání sankcionuje, neřeší náhradu škody poškozeným subjekty, které tyto praktiky stály miliony korun. Udělená pokuta odčerpá peníze pro autory, protože Intergram nejedná legálně a pokutu ve výši 21 milionů zaplatí kolektivní správce státu, namísto vyplacení autorům. 

> „Řešením by mohl být právní spor vyvolaný poškozenými ubytovateli. Nicméně, zástupcům z řad hoteliérů se do něj zřejmě nebude chtít. Nemají totiž alternativu ve výběru kolektivního správce a ti přes svůj zákonný monopol mohou jednostranně upravovat podmínky pro jednotlivé subjekty. Autoři jsou tak ve vysoké míře závislí na jejich ochotě k dohodě,“ nastínila Kozlová.

> „Revize autorského zákona je jednou z našich priorit. Chceme, aby se autorského právo vrátilo ke svému původnímu smyslu. Totiž ke zlepšení postavení autorů směrem k velkým vydavatelům a stejně tak i veřejnosti. Kolektivní správci musí podléhat přísnějšímu dohledu ze strany Ministerstva kultury, fungovat na zásadách transparentní organizace, a nikoliv pouze jako nikým neřízená a nekontrolovaná v pravém slova smyslu soukromá instituce,“ uzavřela poslankyně Pirátů.

* O plánech Pirátů v oblasti autorského práva se můžeme dočíst **[ZDE](https://www.piratiastarostove.cz/program/autorske-pravo-pro-digitalni-svet/).**

