date:         2021-06-28
category:     blog
tags:         Bartoš EU covid regiony pomoc
layout:       post
title:        "Ivan Bartoš letí do Bruselu řešit obnovu Česka po covidu i finanční pomoc pro naše opomíjené regiony. Setká se s předsedou Evropského parlamentu"
image:        /assets/img/articles/2020/ivan-bartos-podloubi.jpg
author:       
---


Praha/Brusel, 28. června 2021 - Postcovidová obnova Česka a podpora našich lidí či firem nebo finance na rozvoj doposud opomíjených regionů jako je například Ústecko či Karlovarsko. I to jsou témata, která na své cestě do Bruselu bude řešit pirátský předseda Ivan Bartoš. Ten dnes večer odlétá z ruzyňského letiště do belgické metropole a sídel hlavních evropských institucí. Na své třídenní cestě se setká například s místopředsedkyní belgické vlády Petrou de Sutter, předsedou Evropského parlamentu Davidem Sassolim nebo evropskou komisařkou pro kohezi Elisou Ferreirou. Doprovázet ho bude pirátský místopředseda Evropského parlamentu Marcel Kolaja.

> „Spolupráci v rámci EU představuje pro naši zemi obrovskou příležitost, ať už z hlediska financí, rozvoje podnikání nebo zlepšení životní úrovně našich obyvatel. Chci jednat hlavně o možnostech postcovidové obnovy naší země a efektivní pomoci pro naše lidi i firmy. Velmi aktuálním tématem je také podpora pro moravské obce těžce zasažené tornádem. Stejně tak budu se zástupci EU diskutovat o finanční podpoře pro rozvoj našich doposud opomíjených regionů jako je Ústecko či Karlovarsko, a to v rámci tzv. kohezních fondů. Naším cílem je zastavit rozevírání nůžek mezi kraji a zajištění dobrých podmínek pro všechny lidi bez rozdílu,“ popsal Bartoš s tím, že tématem s europoslankyní Monikou Hohlmeirovou bude rovněž střet zájmů Andreje Babiše, který si skrz své firmy neoprávněně odklání miliardy z peněz daňových poplatníků. „Chceme zajistit, aby se podobné věci do budoucna nemohly opakovat, což máme zahrnuto i v našem velkém protikorupčním programu,“ nastínil předseda Pirátů.

Program zahraniční cesty začne v úterý setkáním s belgickou místopředsedkyní vlády Pettrou de Sutter. „Chci prodiskutovat plán obnovy. Belgie totiž vysoce převýšila požadavky na investice do digitálních a udržitelných technologií, což je i podle Pirátů správná cesta ven z covidové krize. Právě z první vlny, která Belgii tvrdě zasáhla, se země narozdíl od české vlády dobře poučila, čímž se chceme inspirovat,“ uvedl předseda Pirátů.

> Obnova po pandemii covidu-19 bude i jedním z témat středeční schůzky s komisařkou pro kohezi a reformy Elisou Ferreirou. „Budeme řešit velké rozdíly mezi českými regiony. Jako Piráti totiž usilujeme o efektivní nakládání s evropskými dotacemi, ale i novými nástroji Evropy. Na to je ovšem potřeba i nižší administrativní zátěž a byrokratizace, o což usilujeme,“ popsal Bartoš, který plánuje okamžitě po své zahraniční cestě navštívit Šluknovsko a rozvoj regionu řešit přímo na místě.

> Ve středu se pak Ivan Bartoš setká s předsedou Evropského parlamentu Davidem Sassolim. „Jedním z témat bude nastavení fungování institucí v rámci Evropské unie. Již během pandemie se ukázala nutnost upravit rozložení pravomocí, protože Unie nebyla vždy schopná reagovat rychle a efektivně, což se nesmí opakovat,“ vysvětlil Bartoš. Ten se během diskuze se Sassolim plánuje věnovat také předsednictvu České republiky v Radě Evropské unie, které zemi čeká přesně za rok. 

