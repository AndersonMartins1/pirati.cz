---
date:         2021-04-30
category:     blog
tags:         právo-a-justice bezpečnost
layout:       post
title:        "Ministryně Benešová by měla poslancům vysvětlit spekulace k Vrběticím i tlaky na státní zástupce"
image:        /assets/img/articles/2021/jakub-michalek01.jpg
author:       
---



Praha, 30. dubna 2021 – Předseda poslaneckého klubu Pirátů Jakub Michálek včera požádal o svolání mimořádného jednání poslanců, kde má ministryně spravedlnosti Benešová osobně vysvětlit, proč uvádí jinou vyšetřovací verzi sabotáže provedené ruskou tajnou službou ve Vrběticích než předseda vlády a ministr vnitra. Zároveň by se měla vyjádřit, proč ve veřejném prostoru vytváří tlak na rezignaci nejvyššího státního zástupce a zdržuje projednání vládní novely zákona o státním zastupitelství, která měla zaručit nezávislost státních zástupců, ale už dva roky leží neprojednaná na vládě.

Ministryně spravedlnosti Marie Benešová tento týden uvedla, že podle jejího názoru existuje více vyšetřovacích verzí sabotáže provedené ruskou tajnou službou ve Vrběticích. Tím popřela stanovisko předsedy vlády Andreje Babiše i ministra vnitra Jana Hamáčka. Předseda poslaneckého klubu Pirátů a místopředseda Ústavně právního výboru Jakub Michálek proto požádal o svolání mimořádného jednání Ústavně právního výboru, nebo jeho podvýboru, kde by ministryně spravedlnosti osobně vysvětlila, proč uvádí jinou vyšetřovací verzi než předseda vlády a ministr vnitra.

> „Paní ministryně by také měla poslancům vysvětlit, proč tlačí na rezignaci nejvyššího státního zástupce Pavla Zemana přes média. Opět zde hrozí, že bude zasahovat do nezávislosti státních zástupců, kteří prošetřují premiéra Babiše. Sama Benešová doposud nepředložila Sněmovně novelu zákona o státním zastupitelství, která by posílila nezávislost státních zástupců. Ten má vláda v programovém prohlášení, ale již od června roku 2019 leží tento návrh novely zákona na vládě neprojednán,“ uvedl Michálek. Důvodem, proč se novela zákona o státním zastupitelství zasekla, byly patrně spory o počty nominandů ve výběrové komisi. 

Termín jednání by měl být znám příští týden.
