---
date:         2021-01-21
category:     blog
tags:         volby sněmovna 
layout:       post
title:        "Piráti a Starostové podepsali koaliční smlouvu pro volby 2021"
image:        /assets/img/articles/2021/podpis-koalice.jpg
author:       
---
 
 

Praha, 21. leden 2021 – Předseda Pirátů Ivan Bartoš a předseda hnutí Starostové a nezávislí Vít Rakušan a další čelní představitelé obou stran dnes v Poslanecké sněmovně podepsali koaliční smlouvu pro volby do Poslanecké sněmovny 2021. Završili tak sedmiměsíční práci na společném dokumentu. 

> „Podpis smlouvy je završením sedmiměsíční práce a příprav, kdy jsme společně řešili programové otázky a parametry smlouvy. Členská základna Pirátů nám dala silný mandát 79 % pro uzavření volební koalice se STAN. Už nyní začínají spolupracovat resortní a programové týmy na 113 bodech týkajících se všech resortů,“ shrnul dosavadní jednání Ivan Bartoš.

> „Na počátku roku se nám dostalo potvrzení obou členských základen. Smlouva je ambiciózní a program bude ještě ambicióznější. Na společnou práci se těším. Už nyní se scházejí nejen programové týmy, ale i krajské štáby. Výnosem pana prezidenta kampaň de facto již začala. Doufám, že naše koalice přinese kýženou změnu a naději,“ komentoval před podpisem smlouvy Vít Rakušan.

Kromě předsedů obou stran se formálního aktu podpisu smlouvy zúčastnili za Piráty první místopředsedkyně strany Olga Richterová a předseda poslaneckého klubu Pirátů Jakub Michálek a za Starosty předseda poslaneckého klubu STAN Jan Farský a místopředseda Petr Gazdík.

* [Plné znění koaliční smlouvy pro volby 2021 mezi Piráty a Starosty a nezávislými](https://www.pirati.cz/assets/pdf/koalicni-smlouva-pirati-a-starostove-1.pdf).
