---
date:         2021-05-06
category:     blog
tags:         volby sněmovna
layout:       post
title:        "Piráti a Starostové: Sněmovní strany odmítly podpořit předčasné volby. Prioritou pro nás zůstává vyřešení bezpečnostní krize s Ruskem"
image:        /assets/img/articles/2021/Bartos, Rakusan STAN.jpg
author:       
---




Praha, 6. května 2021 - Piráti a Starostové ve středu dokončili jednání se zástupci všech sněmovních stran ohledně předčasných voleb. Vyjma koalice SPOLU však ostatní strany odmítly předat rozhodování voličům. Piráti a Starostové proto nebudou nyní vyvolávat o tomto tématu hlasování a blokovat projednání jiných důležitých zákonů. Prioritou zůstává nutnost vyřešení bezpečnostní krize s Ruskem.

> „Včerejším dnem jsme dokončili jednání s předsedy a šéfy klubů všech sněmovních stran ohledně nalezení společné cesty pro předčasné volby, a tedy i rozpuštění Sněmovny. Prezident podepsal nový volební zákon, vypsání předčasných voleb tak fakticky již nic nebrání a lidé by si mohli sami zvolit nové vedení země,“ uvedl předseda Pirátů Ivan Bartoš s tím, že děkuje koalici SPOLU, která avizovala, že by rozpuštění Sněmovny podpořila. „Bohužel zbylé strany tento krok odmítly. Proto jsme se rozhodli samotné hlasování na půdě Sněmovny nevyvolávat a neblokovat tak v pátek, kdy by bylo nutné o rozpuštění na plénu jednat, projednání jiných důležitých zákonů,“ popsal Bartoš.

> „To nic ovšem nemění na tom, že tato vláda Andreje Babiše naši důvěru nemá a nikdy neměla. Budeme proto dál jednat s koalicí SPOLU o dalším postupu a možném vyslovení nedůvěry vládě. Stále ale platí náš požadavek, že je nejprve nutné vyřešit diplomatickou krizi. Nechceme podkopávat nohy naší diplomacii a mást vnitropolitickou krizí naše zahraniční partnery. Za nás je klíčové, aby před učiněním dalších zásadních politických kroků na našem území nezůstal jediný ruský špion. Chceme se ale také jasně vymezit vůči útokům ministryně Benešové na nejvyššího státního zástupce či jejímu zpochybňování kauzy Vrbětice. Uvědomujeme si velkou zodpovědnost k občanům země v této věci, proto postupujeme konstruktivně a s rozvahou,“ doplnil předseda STAN Vít Rakušan.
