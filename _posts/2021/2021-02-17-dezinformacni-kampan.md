---
date:         2021-02-17
category:     blog
tags:         zahraničí dezinformace evropská-unie
layout:       post
title:        "Nenechme za sebe myslet někoho jiného! Senioři promluvili o řetězových e-mailech"
image:        /assets/img/articles/2021/marketa-gregorova04.jpg
author:       
---

Praha/Brusel, 17. února 2021 – Senioři v [novém videu](https://www.youtube.com/watch?v=numOYuKCXbw&feature=emb_title) odrazují své vrstevníky od přeposílání řetězových e-mailů. Pirátské europoslankyni Markétě Gregorové se podařilo jejich vzkaz propašovat mezi skutečné řetězové e-maily. Videa [iniciativy seniorů](https://pravdaboli.eu/zasebe/) Za sebe se tak stala součástí její kampaně #PravdaBolí, která upozorňuje na problém dezinformací v České republice.

> „Vzít typické nástroje dezinformací a využít je k šíření osvěty nás napadlo už v případě našeho deepfake videa. Díky pozitivním ohlasům spousta lidí poprvé spatřila v akci nejmodernější technologie manipulování videozáznamu, a hlavně, samotné video viděl více než milion lidí. E-mail je u seniorů nejčastěji využívaný komunikační nástroj, byl to jejich první nástroj na internetu, s kterým začínali. Proto jsme se rozhodli oslovit je skrz e-maily, aby ti, kteří sdílejí svůj nesouhlas s řetězovými zprávami, mohli pro změnu poslat svým známým něco milého,“ představuje videa pirátská europoslankyně Markéta Gregorová.

> „Přeposílat něčí mail znamená, že necháme za sebe myslet někoho jiného. A toho už tady bylo dost,“ říká paní Iva Wurmová, která je jednou ze seniorek v novém videu. „Bezpečnější a svobodnější svět pro naše vnoučata nezajistíme tím, že budeme přeposílat e-maily. Musíme jim vyprávět o světě tak, jak jsme ho zažili my,“ promlouvá na videu paní Jana Kabelová.

> Z analýz dezinformací vycházejí senioři dlouhodobě jako mimořádně zranitelná a velmi specifická skupina. „V rámci kampaně #PravdaBolí jsme proto od začátku hledali cestu, jak k nim promluvit,“ upřesňuje Markéta Gregorová. „Senioři na palubě, jak si říkají senioři, kteří podporují Piráty, se toho hned nadšeně chopili! A my jsme jim nakonec jenom poskytli prostor. Žádné další ‚přemluv bábu‘ se nekoná – tady mluví svůj ke svému a všichni jsou si rovni, nikdo se nad nikým nepovyšuje. Proto se kampaň jmenuje Za sebe. Je to podaná ruka přes monitor a ujištění, že jsme všichni na jedné lodi,“ dodává europoslankyně, která o vztahu mezi dezinformacemi a seniory nedávno hovořila v rozhovoru pro server [České důchody](https://ceskeduchody.cz/rozhovory/marketa-gregorova-radi-seniorum-jak-poznat-internetove-lzi?utm_source=www.seznam.cz&utm_medium=sekce-z-internetu).

Videa jsou součástí kampaně #PravdaBolí, ve které Markéta Gregorová upozorňuje na fenomén dezinformací. Iniciativa Za sebe tak doplňuje dotazník desítky expertů v oblasti dezinformací #OčimaOdborníků nebo osvětové deepfake video, na kterém falešný Andrej Babiš varuje před novými technologiemi dezinformací, které se objevilo např. v hlavních zprávách CNN Prima News.

Kampaň je financována z prostředků frakce Evropského parlamentu Greens/EFA.
