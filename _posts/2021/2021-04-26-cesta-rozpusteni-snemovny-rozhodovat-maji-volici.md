---
date:         2021-04-26
category:     blog
tags:         volby sněmovna kontrola-moci-a-mocných
layout:       post
title:        "Piráti a Starostové po jednání s koalicí SPOLU dál upřednostňují cestu předčasných voleb a tedy rozpuštění Sněmovny. O novém vedení země mají rozhodovat voliči, ne prezident"
image:        /assets/img/articles/2021/bartos-rakusan99.jpg
author:       
---

 

Praha, 26. dubna 2021 – Zástupci Pirátů a Starostů dnes znovu usedli k jednání s představiteli koalice SPOLU. Tématem schůzky byl možný způsob ukončení vlády Andreje Babiše. K dohodě však opět nedošlo. Předseda Pirátů Ivan Bartoš a předseda Starostů Vít Rakušan i nadále považují za nejrozumější vypsání předčasných voleb a tedy rozpuštění Sněmovny.  Jedná se o jedinou legitimní cestu, která nevede k dalšímu posílení moci prezidenta Miloše Zemana, na rozdíl od vyslovení nedůvěry vládě. Cílem Pirátů a Starostů je předejít ústavní krizi a přinést uklidnění na českou politickou scénu, která v posledních měsících zažívá jednu krizi za druhou. Oba předsedové se také znovu ohradili vůči nedělnímu projevu prezidenta a upozornili na možné protiústavní jednání ve věci jeho konání při vypsání předčasných voleb. I to bude předmětem společné schůzky Ivana Bartoše (Piráti) s prezidentem Zemanem na Pražském hradě. 

> „Pokračovali jsme dnes v jednání se zástupci koalice SPOLU ve snaze je přesvědčit, že nedůvěra vládě není v současné chvíli tím nejšťastnějším řešením. Bohužel jsme ke shodě nedošli. Trváme na tom, že varianta předčasných voleb je jedinou férovou možností, která vrátí moc do rukou občanů naší země. I v souvislosti s událostmi posledních dní je nezodpovědné vůči občanům této země předat moc do rukou prezidenta, který relativizuje závěry zpravodajských služeb a podkopává jejich důvěru. Pokud dojde ve středu v Senátu ke schválení volebního zákona, budeme jednat se všemi relevantními politickými aktéry a začneme shánět podpisy k rozpuštění Sněmovny. Následovat by pak měly předčasné volby, ve kterých už budou mít vše v rukách voliči,” komentoval po schůzce předseda Pirátů Ivan Bartoš.  

> „Hodláme jednat s dalšími stranami, protože chceme dojít ke společnému postupu v podobě předčasných voleb, které jsou opravdu jedinou logickou cestou, jak ukončit vládu Andreje Babiše, aniž bychom ohrozili politickou stabilitu České republiky. Přenechat karty hradní klice v době, kdy jsme v diplomatickém sporu s Ruskem, by bylo hazardem s bezpečností celé země. Naším cílem je předejít dalším zmatkům ve společnosti, pomoci k uklidnění situace a vrátit zemi do správných rukou, tedy občanům. I to jsme se dnes snažili vysvětlit koalici SPOLU a vyzvali je, aby se připojili k této iniciativě,” dodal předseda Starostů Vít Rakušan a připomněl, že klíčovým momentem pro další vývoj bude také rozhodnutí Senátu při schvalování novely volebního zákona. 

 
