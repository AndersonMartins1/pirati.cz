---
date:         2021-12-14
category:     blog
tags:         zdravotnictví koronavirus vláda
layout:       post
title:        "Piráti navrhli pět praktických změn pro lepší zvládnutí pandemie"
image:        /assets/img/articles/2021/jakub_michalek_pp.jpg
author:       
---

 

Praha, 14. prosince 2021 – Informování o pozitivních výsledcích testů pomocí automatického telefonního hovoru, přehledné informace o přínosech a rizicích vakcinace pro předcházení dezinformacím nebo snazší používání Tečky. To jsou některé z pěti návrhů pro lepší zvládnutí průběhu pandemie covidu v České republice, které představil předseda poslaneckého klubu Pirátů Jakub Michálek dosluhujícímu ministru zdravotnictví Adamu Vojtěchovi prostřednictvím interpelace.  

> „Uvědomujeme si, že tato epidemie je celospolečenský problém a nechceme, aby vedla k rozdělení společnosti na další roky dopředu. Je třeba přistoupit i na chytrá opatření. Navrhuji panu Vojtěchovi, aby požádal hlavní hygieničku, aby zajistila informování covid pozitivních prostřednictvím automatického telefonního hovoru, s možností spojit se s operátorem v call centru, protože aktuálně nakažení dostávají pouze útržkovité informace o tom, jak se během karantény chovat. Hygiena hovory nestíhá. Dále navrhuji požádat SÚKL, aby ve spolupráci s experty na marketing zpracovali prezentaci srozumitelných a vyvážených informací o vakcínách proti COVIDu pro spoluobčany, kteří očkování stále zvažují,” komentuje Michálek.

Michálek také upozornil ministra na dezinformace týkající se bezpečnosti očkování. Vyzval ho, aby Ministerstvo zdravotnictví poskytovalo dostupné materiály Centru proti terorismu a hybridním hrozbám na Ministerstvu vnitra, které by mělo zasahovat proti dezinformacím týkajícím se bezpečnosti očkování a podrobovat je seriózní oponentuře.

> „Navrhuji rovněž upravit aplikaci Tečka provozovanou Ministerstvem zdravotnictví tak, aby nepožadovala povinně šestimístný zabezpečovací kód, ale bylo možné tuto funkcionalitu vypnout a tím zrychlit přístupnost. V neposlední řadě jsem si také vyžádal informace ohledně složení Centrálního řídícího týmu a rozdělení odpovědností v rámci tohoto útvaru. Věřím, že pan ministr alespoň některá navrhovaná opatření uvede do praxe, Piráti jsou připraveni poskytnout ministerstvu podporu,” uzavírá Michálek.
