---
date:         2021-02-11 
category:     blog
tags:         evropská-unie legislativa
layout:       post
title:        "Konec „kurvítek“ ve spotřebičích a právo na opravu. Europarlament schválil ambiciózní plán, jak zachránit planetu"
image:        /assets/img/articles/2021/marcel-kolaja01.jpg
author:       
---




Brusel, 11. února 2021 - Přes 75 % lidí se dle iniciativy Opravme Česko setkalo s tím, že se zejména elektrické výrobky rozbijí krátce po uplynutí záruční doby. Právě tomu by měl do budoucna zabránit akční plán, který tento týden schválil Evropský parlament. Ten vyzývá Evropskou komisi, aby do roku 2030 zakázala záměrné snižování životnosti výrobků.

> „Se současným spotřebním chování budeme v roce 2050 potřebovat celkem tři planety Země. Je tedy nad slunce jasné, že potřebujeme zásadně modernizovat naši ekonomiku směrem k větší obnovitelnosti a udržitelnosti naší společnosti,“ uvádí místopředseda Evropského parlamentu Marcel Kolaja.

Plán počítá s tím, že by lidé měli tzv. právo na opravu. Každý výrobek by měl mít do budoucna digitální produktový pas poskytující informace o opravitelnosti a sociální či ekologické stopě. Plán si klade za cíl spotřebitele dostatečně informovat o skuteční trvanlivosti výrobků, aby se zabránilo falešným marketingovým slibům.

> „Plán je dostatečně komplexní a zároveň uskutečnitelný. Pokud se chceme postarat o to, že naše planeta bude místo k životu i pro naše děti, musíme méně plýtvat jídlem, recyklovat více obalů a snížit odpady ve stavebnictví. Až 35 % nich se vyprodukuje právě v této oblasti. Stejně tak podporuji i omezení mikroplastů, které mají negativní vliv na životní prostředí. Udržitelná budoucnost naší společnosti má mou jasnou podporu,“ dodává Kolaja.

Na akční plán bude reagovat Evropská komise, která má podle něj do devíti let předložit návrh na snížení ekologické stopy o polovinu, což se dotkne hlavně obalů u všech výrobků. Plán je součástí snahy podpořit tzv. oběhové hospodářství, způsob výroby a spotřeby, který díky sdílení, pronajímání, opětovnému používání, opravování, repasování nebo recyklaci zhodnocuje již existující výrobky, suroviny a materiály. Díky tomu se prodlužuje životní cyklus produktů a minimalizuje odpad.

* [Další informace](https://www.hellenicshippingnews.com/how-the-eu-wants-to-achieve-a-circular-economy-by-2050/)
