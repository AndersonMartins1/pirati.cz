---
date:         2021-09-14
category:     blog
tags:         lidská-práva evropská-unie
layout:       post
title:        "Evropská komise dostatečně nechrání svobodu slova a právní státy, hodnotí stav unie pirátští europoslanci"
image:        /assets/img/articles/2021/kolaja-peksa.jpg
author:       
---

Brusel, 14. září 2021 – Evropská unie nemá dostatečné páky, jak zabránit omezování svobody slova v některých členských zemích. Nedostatky jsou také ve vymáhání zásad právního státu. Uvedli to pirátští europoslanci před každoročním projevem o stavu unie, který zítra přednese předsedkyně Evropské komise Ursula von der Leyen. Podle Pirátů by se také Komise v následujícím období měla zabývat revolučními pravidly na internetu, která nebyla upravována posledních 20 let.

> „V uplynulém roce jsme byli svědky zásadního omezování svobody slova v Polsku a v Maďarsku. Před tím zkrátka nelze zavírat oči. Stávající evropská pravidla nám ale nedávají žádnou páku, abychom zastavili skupování mediálních domů oligarchy, stejně tak jako jejich nepopiratelnou snahu vymýtit nezávislá média,” říká místopředseda Evropského parlamentu Marcel Kolaja. 

Právě proto by se podle Kolaji měla Evropská komise v následujícím roce zabývat navržením nových pravidel a dodatečných nástrojů, která nezávislost médií zajistí. Jedná se o tzv. akt pro svobodná média. „Potřebujeme vytvořit právní rámec, který zvýší průhlednost financování médií, zabrání jejich politizaci a především na média přestane nahlížet pouze jako na ekonomický subjekt,” doplňuje Kolaja. 

> Podle jeho stranického kolegy Mikuláše Peksy je také zapotřebí, aby Komise tvrději vymáhala pravidla právního státu. „Transparentnost evropských peněz je klíčová pro další fungování EU, ale i pro důvěru občanů. Není zkrátka možné, aby Babišové a Orbánové rozkrádali peníze evropských daňových poplatníků,“ říká europoslanec Mikuláš Peksa. „Dalším velkým tématem pro Komisi je popasovat se aktem o digitálních službách, který bude pro internet znamenat opravdovou revoluci. Velcí digitální hráči nám přerostli přes hlavu a tohle je možná poslední možnost, jak otevřít trh pro konkurenci a zajistit, že si Google, Facebook a spol. nebudou hrát na bohy,“ uzavírá Peksa. 

Tradiční projev o stavu Unie má svůj původ v Lisabonské smlouvě. Předseda Evropské komise podle dohody každý rok předsedovi Evropského parlamentu a předsednictví Rady zasílá záměr toho, jaké předpisy hodlá Komise přijmout do konce následujícího roku. 
