---
date:         2021-01-27 
category:     blog
tags:         školství vzdělávání sněmovna
layout:       post
title:        "Piráti ve Sněmovně finálně prosadili navázání platů učitelů na průměrnou mzdu. Budou se automaticky držet na nejméně 130 procentech její výše"
image:        /assets/img/articles/2021/lukas-barton00.jpg
author:       
---

 

Praha, 27. ledna 2021 – Sněmovna dnes ve třetím čtení schválila novelu zákona o pedagogických pracovnících včetně pozměňovacích návrhů pirátského poslance Lukáše Bartoně. Ty například zajistí, aby se platy pedagogických pracovníků držely automaticky minimálně na 130 procentech průměrné mzdy v ČR. Legislativní podporu získali rovněž sociální pedagogové, kteří pomáhají například žákům ze sociálně znevýhodněných rodin. Díky Pirátům bude také možné, aby se studenti s pedagogickým zaměřením snadněji zapojovali do praxe.

> „Jeden z nejdůležitějších návrhů v oblasti školství v tomto volebním období konečně prošel jako celek. Bohužel v pátek poslanci vládního hnutí ANO odmítli hlasovat pro navýšení platu učitelů a jejich navázání na průměrnou mzdu. O to víc si cením, že pro automatické navyšování platů hlasovaly všechny zbylé poslanecké kluby. Mám velkou radost také z přijetí návrhu, který umožní uznat studentům v navazujících magisterských programech pro přípravu učitelů předpoklad kvalifikace, aby nebyli z pohledu zákona považováni za nekvalifikované a měli snadnější zapojení do praxe. Sněmovně se rovněž podařilo prosadit úpravu třídnického příplatku, který je dlouhodobě velmi nízký,” shrnul výsledek dnešního hlasování poslanec Lukáš Bartoň. 

Automatizace platů pedagogů, kterou Piráti prosazovali, byla konzultovaná s Danielem Münichem a Filipem Matějkou z instituce CERGE-EI, která se zaměřuje na ekonomický výzkum a hospodářskou politiku. Návrh schválený Sněmovnou jde nyní do Senátu. V případě, že jej schválí ve stávající podobě, bude poté podstoupen k podpisu prezidentu republiky. Automatizace platů počítá s přechodným obdobím v roce 2022, od roku 2023 bude platit v plném znění.
