---
date:         2021-12-15
category:     blog
tags:         evropská-unie internet 
layout:       post
title:        "Evropský parlament nesmyslně obviňuje kryptoměny z podpory organizovanému zločinu. Piráti to odmítají"
image:        /assets/img/articles/2021/peksa_ep.jpg
author:       
---

Štrasburk, 15. prosince 2021 – Pirátská delegace v Evropském parlamentu dnes hlasovala proti zprávě Výboru pro rozpočtovou kontrolu ohledně dopadu organizované trestné činnosti na vlastní zdroje EU. Oznámil to dnes předseda Evropské pirátské strany Mikuláš Peksa, který zároveň ve výboru působí. 

Zpráva, o které dnes Evropský parlament hlasoval, jde podle Peksy správným směrem. A to I přes to, že ve větším měřítku opakuje požadavky na Komisi vznesené v postupu udělování absolutoria jako například větší transparentnost ohledně konečných příjemců, lepší využívání stávajících digitálních nástrojů nebo aktualizace finančních regulací.

Jak ale vysvětluje Peksa, zpráva obsahuje i dva paragrafy o „rozsáhlém“ používání kryptoměn zločineckými organizacemi. Tyto dva paragrafy jsou plné nepřesných informací ohledně kryptoměn a nechybí prohlášení o tom, že anonymita a špatná dohledatelnost kryptoměn vytváří skvělé podhoubí pro kriminální živly. 

> „Snaha konzervativců přesvědčit Komisi, že většina kryptoměn se užívá v rámci trestné činnosti, je naprosto šílená. Zdaleka ne všichni uživatelé kryptoměn jsou zločinci! Naopak, kriminální podíl veškeré aktivity v oblasti kryptoměn se neustále snižuje a minulý rok tvořil pouhých 0.34 %, z čehož se většina týkala drobných podvodných softwarů. Vážně se nejedná o rozsáhlé případy praní peněz, terorismu, obchodu s lidmi nebo dalších podobných aktivit,“ vysvětluje Mikuláš Peksa.

Podle zprávy nové technologie a kryptoměny především slouží pro zločinecké organizace jako nástroj pro podvody v oblasti DPH.

> „Kryptoměny nejsou nějaké temné útočiště pro zločinecké organizace a nezákonné finanční transakce, jak můžeme někdy sledovat v béčkových filmech. Naopak, kryptoměny působí jako prostředek pro širokou škálu bezpečných a sledovatelných transakcí. Jako Piráti chceme nové technologie a soukromí online chránit, ne je odsuzovat na základě výmyslů. To je důvod, proč jsme dnes hlasovali proti,“ dodává europoslanec.
