---
date:         2021-01-22
category:     blog
tags:         EU Vietnam Europarlament
layout:       post
title:        "Gregorová: Dohoda EU s Vietnamem upevnila tamní diktaturu. Dohoda s Čínou dopadne stejně, ne-li hůř"
image:        /assets/img/articles/2021/Gregorova 4.jpg
author:       
---

Brusel, 22. ledna 2021 - Evropský parlament ve čtvrtek přijal rezoluci odsuzující zavírání aktivistů a novinářů za jejich postoje či příspěvky na sociálních sítích. Rezoluce kritizuje i nenaplněné sliby z loňského roku, kdy Evropská unie uzavřela s Vietnamem obchodní dohodu, slibující zlepšení situace s lidskými právy. „Naše obavy se naplnily,” vzkazuje pirátská europoslankyně Markéta Gregorová, která se před rokem snažila zabránit jejímu podpisu. A upozorňuje, že chystaná dohoda s Čínou dopadne stejně. 

 

> „Už před rokem jsem obchodní dohodu mezi EU a Vietnamem (EVFTA) kritizovala a v otevřeném dopise jsem své kolegy a kolegyně v Evropském parlamentu vyzvala, aby svůj podpis pod dohodu ještě zvážili. Dohoda prošla a EU vesele obchoduje s režimem, který potlačuje lidská práva a nehodlá na tom nic měnit,” stěžuje si Markéta Gregorová.

 

Vietnamský novinář Pham Chi Dung byl loni zadržen poté, co poslal video-zprávu jednomu z europoslanců s výzvou, aby EU odložila ratifikaci EVFTA, dokud vietnamský režim nepodnikne kroky k zlepšení lidských práv v zemi. Organizace Reportéři bez hranic v roce zařadila Vietnam na 175. místo ze 180 států v indexu světové svobody tisku. Jak informuje organizace Člověk v tísni, jen letos stihl komunistický režim odsoudit tři novináře dohromady na 37 let vězení. 

 

> „Vzhledem k nadcházejícímu národnímu sjezdu Komunistické strany Vietnamu a volbám do Národního shromáždění, které s největší pravděpodobností potvrdí politický monopol, vysílají takové rozsudky jasné varování pro jakoukoliv zbývající politickou opozici. Vypadá to, že stíhání disentu se v nejbližší době jen tak nezastaví – například před dvěma dny byla za své aktivity na Facebooku odsouzena ekologická aktivistka k sedmi letům ve vězení,“ vysvětluje Vesna Evans z organizace Člověk v tísni. 

 

Vietnam v současnosti zadržuje největší počet politických vězňů v jihovýchodní Asii: 170, z nichž 69 sedí za mřížemi jenom na základě aktivity na sociálních sítích. Ti jsou zadržování na základě velmi obecných klauzulí o národní bezpečnosti, které jsou v rozporu jak s vietnamskou ústavou, tak s mezinárodními smlouvami o lidských právech, jichž je Vietnam signatářem.

 

> „Rezoluce, kterou jsem podepsala, odsuzuje i společnosti jako Facebook či YouTube, které s režimem spolupracují, tolerují jeho znásilňování svobody projevu a cenzurují mírumilovný obsah,“ informuje Gregorová.


> Stejně jako dohoda s Vietnamem podle Gregorové selže i aktuálně projednávaná dohoda s Čínou: „Přiznám se, že už mám dost pokryteckého ‘business as usual’, který Evropská unie praktikuje. Varovali jsme, že autoritářské země budou dál porušovat mezinárodní konvence o pracovních podmínkách a lidských právech, které se jen bezzubě vložily do smluv? Varovali. Přijaly už opatření, která slíbily? Nepřijaly. Obchodujeme s nimi? Samozřejmě. EU by měla být světovým lídrem v oblasti lidských práv - a tváří se tak. Nejen proto, že je to tak správně, ale i proto, že to je úplný základ naší identity. A ta se rozplyne, budeme-li bez zábran obchodovat zboží za lidi,“ uzavírá Gregorová.
