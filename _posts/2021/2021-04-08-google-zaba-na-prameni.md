---
date:         2021-04-08
category:     blog
tags:         cenzura obchod-a-průmysl
layout:       post
title:        "Google je žába na prameni, říká IT expert. Nekalé praktiky velkých hráčů mají upravit evropská pravidla"
image:        /assets/img/articles/2021/marcel-kolaja01.jpg
author:       
---



Brusel, 8. dubna 2021 - Velké digitální společnosti je zapotřebí regulovat na úrovni Evropské unie. Na tom se dnes shodli odborníci na digitální trhy v průběhu on-line debaty, kterou uspořádal místopředseda Evropského parlamentu Marcel Kolaja. Tzv. gatekeepři podle nich využívají nekalé praktiky a tím mohou i ohrozit demokracii. Tomu má zamezit nově vznikající evropská legislativa, jejíž stínovým zpravodajem je právě Kolaja.

Firmy a platformy on-line se staly veřejným prostorem, kde každý den čerpáme informace nebo kde nakupujeme. Jako uživatelé ale často nemůžeme tyto firmy a platformy ničím nahradit, a to i v případě, že nesouhlasíme s jejich pravidly. Jedná se o giganty, jakými jsou Facebook, Google, nebo Amazon, tedy tzv. gatekeepery, přeneseně „žáby na prameni“.

> „Tyto firmy mají tak zásadní vliv na fungování trhu, že na něm nastavují pravidla, a uživatelé i firmy nemají jinou možnost než se těmito pravidly řídit, nebo daný trh opustit,“ vysvětlil v průběhu debaty místopředseda Evropského parlamentu Marcel Kolaja, který se v europarlamentu zabývá tzv. aktem o digitálních trzích. Ten loni v prosinci představila Evropská komise.

Podle IT odborníka ze Seznam.cz Michala Feixe je typickou žábou na prameni třeba Google. 

> „Google Play nemůžete obejít, pokud chcete aplikaci jako vývojář doručit ke svým zákazníkům, tedy uživatelům Androidu. Zároveň Vy, jako koncový uživatel, nemůžete mít telefon bez předinstalovaných aplikací. Akt o digitálních trzích právě stanovuje sadu pravidel, co nelze, a co se musí, pokud jste tzv. žábou na prameni,“ popsal Feix.

Barbora Bukovská z neziskové organizace Article 19, která se zabývá lidskými právy a svobodou projevu, upozornila na aktuální porušování principů demokracie. To platformy narušují tím, že vnucují uživatelům pravidla, za jakých musí fungovat. 

> „Řešení by nemělo být krátkozraké, akt o digitálnch trzích je klíčový pro ochranu lidských práv a demokracie. Komise nereaguje dostatečně, neřeší vizi, která bude fungovat dobře nejen pro firmy, ale i pro občany,“ upozornila Bukovská.

Podle europoslance Kolaji je zapotřebí do diskuse o vznikající legislativě kromě byznysu zahrnout i širší občanskou společnost a neziskové organizace, o což se aktivně snaží. Cílem Kolaji je potírat nekalé praktiky narušující hospodářskou soutěž, otevřít digitální trhy pro další firmy a nabídnout uživatelům další alternativní řešení. Aktuálně pravidla připomínkují europoslanci.

* Záznam celé debaty můžete najít **[zde](https://fb.watch/4KDL6jCNMG/)**.
