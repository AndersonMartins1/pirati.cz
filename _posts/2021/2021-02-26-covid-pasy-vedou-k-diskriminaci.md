---
date:         2021-02-26
category:     blog
tags:         kontrola-moci-a-mocných evropská-unie
layout:       post
title:        "Covid pasy povedou k diskriminaci občanů. Nemůžeme Evropany třídit do dvou kategorií, říká Kolaja"
image:        /assets/img/articles/2021/marcel-kolaja02.jpg
author:       
---



Brusel, 26. února 2021 – Hlavy států Evropské unie včera jednali o nutnosti vytvoření společného očkovacího průkazu neboli Covid pasu. Ten má očkovaným poskytnout možnost cestovat a urychlit tak řešení pandemie, stejně jako podpořit silně postižený cestovní ruch. Pirátský místopředseda Evropského parlamentu Marcel Kolaja upozorňuje na diskriminaci občanů související se zavedením takového postupu.

> „Vydáme-li se cestou očkovacích pasů jako podmínky pro cestování, jasně znevýhodníme občany, kteří nebyli nebo nemohou být očkováni. Alternativu pro cestování musí představovat i negativní test PCR,“ uvádí Kolaja.

Jedním z nejvíce zasažených odvětví během pandemie je cestovní ruch. V něm pracuje téměř 23 milionů Evropanů a tvoří tak zhruba 10 % celkového HDP EU. Aktuální situací je nyní bezprostředně ohroženo zhruba 6 milionů zaměstnanců.

> „Z ekonomických i epidemiologických důvodů je samozřejmě vhodné zajistit co nejvyšší proočkování občanů v Česku i ostatních členských zemích. Nicméně nemůžeme z lidí dělat občany druhé kategorie pouze proto, že nejsou očkovaní,“ uzavírá Kolaja.

Takzvané covid pasy jsou předmětem diskuse již od minulého roku. Hlavy států se však stále neshodli na jejich přesné podobě. Jejich obdobu zavedly některé letecké společnosti, stejně jako Izrael. V Evropě je jejich přijetí blízko Velká Británie.
