---
date:         2021-04-29
category:     blog
tags:         lidská-práva legislativa
layout:       post
title:        "Piráti hlasovali pro rovnoprávné sňatky. Sněmovna dala rovnému manželství zelenou"
image:        /assets/img/articles/2021/frantisek-kopriva01.jpg
author:       
---



Praha 29. dubna 2021 – Poslanecká sněmovna dnes na mimořádné schůzi posunula do 2. čtení novelu občanského zákoníka, která by umožňovala uzavírat manželství stejnopohlavním párům. Novelu zákona, která už více než dva a půl roku čelila ve sněmovně obstrukcím, Piráti podpořili hlasy svých poslanců. Návrh nyní putuje k projednání na výborech. Protože však Sněmovna rovněž odhlasovala prodloužení projednávání na výborech ze 60 na 80 dnů, hrozí, že se návrh nestihne projednat v tomto volebním období.

> „Náš návrh ničí práva neomezí, pouze chceme umožnit uzavírat manželství všem párům. Věřím, že všechny rodiny bez rozdílu by měly mít stejná práva, povinnosti a ochranu od státu,“ poznamenal František Kopřiva, předkladatel zákona. „Cílem dnešní schůze bylo, aby se Sněmovna postavila k tomuto tématu čelem a poslanci vyjádřilli svůj názor hlasováním. Mám pochopitelně radost, že návrh prošel dál. Bohužel vzhledem k prodloužení lhůty pro projednávání ve výborech snižuje pravděpodobnost, že by se zákon stihl definitivně odhlasovat v tomto volebním období. Koalice Pirátů a STAN bude každopádně mít rovnoprávné sňatky v programu do podzimních voleb,“ dodal Kopřiva. 

> „Jsem rád, že konečně došlo k projednání návrhu. To, že se většina poslanců rozhodla finální rozhodnutí odsunout a prodloužit lhůty pro projednávání ve výborech, nepovažuji za férové ke všem, kteří jsou návrhem dotčeni. Ano, skutečně můžeme mnoha lidem změnit život, ukázat jim, že jsme společnost, která ctí lidská práva a bojuje za jejich zrovnoprávnění. Návrh žije, věřím, že Sněmovna jej úspěšně projedná v jiném složení,” řekl Vít Rakušan.

Vedle manželství pro všechny dnes Sněmovna posunula do 2. čtení i návrh na zakotvení manželství jako sňatku muže a ženy do Ústavy, který je reakcí na návrh rovného manželství.

 
