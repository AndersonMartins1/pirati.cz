---
date:         2021-05-20
category:     blog
tags:         tour-lidru liberty ostrava
layout:       post
title:        "Ivan Bartoš s Vítem Rakušanem zahájili tour lídrů návštěvou huti Liberty Ostrava"
image:        /assets/img/articles/2021/Ivan Bartoš Vít Rakušan Liberty Ostrava.jpg
author:       
---

Ostrava, 20. května 2021 –  Lídři koalice Piráti a Starostové Ivan Bartoš a Vít Rakušan včera zahájili svou tour po regionech návštěvou Ostravy. Důvodem je zejména napjatá situace v ostravské huti Liberty Ostrava ohrožující šest tisíc pracovních míst a dalších 20 tisíc v rámci odběratelstvo-dodavatelských vztahů. Předsedové obou politických stran se potkali nejprve se zástupci zaměstnanců a poté s vedením firmy. Lídr moravskoslezské kandidátky Lukáš Černohorský podal podnět k prošetření podezřelých transakcí Finančnímu analytickému úřadu a také Exportní garanční a pojišťovací společnosti, která poskytla státní záruky za dvoumiliardový úvěr, který Liberty Ostrava splácí, aniž by kdy tyto peníze obdržela.

> „Setkali jsme se jak se zástupci zaměstnanců, tak managementu firmy. Sdílíme jejich obavy vyplývající z mimořádně napjaté ekonomické situace Guptova impéria. V jiných zemích je skupina vyšetřována a čelí řadě konkurzů a insolvencí. Stále tak hrozí riziko vyvedení peněz z ostravské huti, zastavení inovací i úpadek. Chceme udělat maximum pro to, abychom takovému scénáři předešli, budeme proto tlačit na vládu, aby se problému věnovala a představila krizové scénáře, které má už podle ministra Havlíčka připravené,“ komentoval Ivan Bartoš průběh návštěvy.



> „Přestože huť obdržela peníze za prodané povolenky, zdaleka není vyhráno a pokračování provozu Liberty Ostrava je v ohrožení. Je zcela zásadní, aby huť využila možnost koupit prodané povolenky zpět za přislíbenou pevnou nižší cenu a v následujících měsících podepsala smlouvu s dodavatelem hybridních pecí. Pokud tak neučiní, bude to jasný signál, že ani svým dalším slibům pravděpodobně nedostojí,“ dodal Vít Rakušan. 



> Lídr kandidátky v Moravskoslezském kraji Lukáš Černohorský již odeslal žádost o prověření transakcí Finančnímu analytickému úřadu a podal také podnět s dotazy Exportní garanční a pojišťovací společnosti. „Moravskoslezský kraj si nemůže dovolit ztrátu dalších šesti tisíc pracovních míst z důvodu ekonomických dopadů pandemie. Chceme mít jistotu, že vláda dostála svému slibu, který dala Sněmovně a skutečně vše prověřuje. Chceme oficiální informace o tom, kde skončil dvoumiliardový úvěr z programu Covid+ ručený státem,“ vysvětlil.



Ostravská huť pod předchozím i současným majitelem nasbírala obrovský technologický dluh, problémem je také závislost na teplárně TAMEH, která huti dodává energii a teplo. Pro přechod k hybridním pecím huť potřebuje přivést vedení vysokého napětí z Nošovic. Proces je ovšem teprve na začátku a je pravděpodobné, že narazí na odpor obcí po trase včetně Nošovic, ty už kraji zaslaly připomínky. Budoucnost ocelárny je tedy stále nejistá.

