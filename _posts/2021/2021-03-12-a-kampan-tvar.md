---
date:         2021-03-12
category:     blog
tags:         lidská-práva evropská-unie bezpečnost
layout:       post
title:        "„Vraťte nám naše tváře!“ Kampaň varuje před zaváděním biometrického šmírování"
image:        /assets/img/articles/2021/post_newsletter_gregorova_reclaim_face.png
author:       
---

Praha/Brusel, 12. března 2021 – Středočeská lídryně pirátské kandidátky Klára Kocmanová a europoslankyně Markéta Gregorová spojily síly v kampani Vraťte nám naše tváře. Ta má za cíl upozornit veřejnost na nové sledovací technologie a nasbírat podpisy pod [evropskou petici](https://reclaimyourface.eu/) za zákaz biometrického šmírování.

Cílem evropské iniciativy „Reclaim Your Face“ je vybojovat novou legislativu, která zabrání masovému šmírování za použití tzv. biometrických technik pracujících s daty, která jsou jedinečná pro naše těla a naše jednání – tedy pro to, kým jsme. Jsou to typicky průmyslové kamery či softwary na rozpoznávání obličejů. Petice má za cíl nasbírat 1 milion podpisů. Pirátky Klára Kocmanová a Markéta Gregorová se nyní rozhodly podpořit petici i v České republice. Kampaň startuje symbolicky v den vyhlašování [Big Brother Awards](https://bigbrotherawards.cz/) pro největší slídily v České republice.

> „Ráda bych v kampani informovala o nebezpečích, která se ukrývají v automatickém rozpoznávání osob. Aby totiž taková detekce biometrických údajů fungovala, je k ní třeba plošný sběr dat. Na základě jejich srovnání se pak třídí lidi do určitých skupin, např. starý nebo mladý, normální anebo podezřelý. Takový výpočet může vytvářet sociální nerovnost; podezřelým se člověk může stát jakýmkoliv vybočením oproti ‘normálu’: kamery na Praze 1 takto například zaznamenávají ‘delší postávání na jednom místě’. Naším cílem je získat dostatečné množství podpisů petice, aby mohlo dojít k legislativní úpravě na evropské úrovni,“ představuje kampaň Pirátka Klára Kocmanová, která spolu s Vítem Rakušanem (STAN) vede společnou kandidátku ve Středočeském kraji.

> „Před pár měsíci se mi za Evropský parlament podařilo prosadit důslednější kontrolu vývozu technologií používajících biometrii do autokracií a diktatur, kde mohou být zneužity proti občanům. V takovém případě může být soukromí doslova otázkou života a smrti. Svého soukromí bychom se ale neměli tak snadno plošně vzdávat ani my, právě naopak: neměli bychom používat proti svým občanům to, co odsuzujeme v zahraničí jako de facto autoritářskou praktiku,“ doplňuje pirátská europoslankyně Markéta Gregorová. 

Tento týden otřásl Spojenými státy [skandál společnosti Verkada](https://www.vice.com/en/article/wx83bz/verkada-hacked-facial-recognition-customers), kdy na veřejnost unikly důkazy o tisících živých feedů z průmyslových kamer ve školách, na úřadech a na pracovištích po celém světě. „Na všechny tyto hrozby budeme v kampani upozorňovat. Česká republika k těmto rizikům dosud přistupuje na všech úrovních neuvěřitelně vlažně, čímž se riziko jejich zneužití násobně zvyšuje,” dodává Kocmanová.

Kromě sběru podpisů bude kampaň průběžně informovat o všech aktuálních i potenciálních dopadech šmírování. Proběhne také diskuze s odborníky, kteří se tomuto tématu dlouhodobě věnují. „Nyní je na petici přes 34 000 podpisů. Podmínkami petice je milion podpisů celkem a určitý počet z každé země, kdy pro Českou republiku sháníme minimálně 14 805 podpisů. Jakmile se to podaří naplnit, musí se problémem zabývat Evropské komise a proces na evropské i české úrovni budeme jako Piráti pozorně sledovat,” slibuje europoslankyně Markéta Gregorová.

> „Skutečně svobodní lidé musí sami rozhodovat o tom, zda, kým a kde mají být sledováni. Proto říkáme důrazně: vraťte nám naše tváře,“ uzavírá Kocmanová. 

Do kampaně se může každý zapojit [podpisem petice](https://reclaimyourface.eu/cs/). Další aktuality budou průběžně doplňovány na [této stránce](https://zo.pirati.cz/tvare/).
