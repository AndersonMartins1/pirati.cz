---
date:         2021-02-26
category:     blog
tags:         finance transparence evropská-unie
layout:       post
title:        "Zlom v boji za daňovou spravedlnost: Rada podpořila větší transparentnost, přesnější data a lepší vymahatelnost"
image:        /assets/img/articles/2021/mikulas-peksa00.jpg
author:       
---



Brusel, 26. února 2021 - Včerejší jednání Rady Evropské unie pro konkurenceschopnost (COMPET) přineslo zásadní průlom v boji za transparentnost v daňových záležitostech. Rada přijala návrh vykazování zisků podle jednotlivých států, tzv. public Country-by-Country Reporting (pCBCR). Ten ukládá nadnárodním společnostem s obratem nad určitou částku povinnost veřejně sdílet účetní údaje pro každou zemi zvlášť.

Podle pirátského europoslance Mikuláše Peksy, který se tématu věnuje jako člen Výboru pro ekonomické měnové záležitosti (ECON) a Podvýboru pro daňové záležitosti (FISC), je přijetí jednotného přístupu zcela zásadním krokem ve snaze čelit daňovým únikům. 

> „Jedná se historický průlom – boj rozhodně neskončil a jednání budou tvrdé, ale portugalské předsednictví posunulo věc nejdál za dlouhých pět let. Je co slavit,“ říká Peksa.

Mikuláš Peksa stojí v centru nedávné iniciativy [www.spravedlivedane.cz](https://www.spravedlivedane.cz.). Ta například informuje veřejnost o tom, že kvůli daňovým únikům do daňových rájů Česká republika ročně přichází až o 10 miliard.

> „Momentálně bude nejdůležitějším úkolem vyjednavačů nespadnout do pasti snadných kompromisů a úprav, jež by efektivitu nařízení značně omezily – jmenovitě jeho územní působnost nebo desítky výjimek,“ předestírá Peksa. Návrh podpořila jasná většina států. Proti se postavily hlavně daňové ráje jako Lucembursko, Irsko, Kypr a Malta. A s několika formalistickými argumenty i Česko.

> „Obávám se, že dlouhodobá snaha zařadit pCBCR do Českem preferovaného ECOFIN by měla jediný účel – tam stačí jediný stát a může vetovat, což je samozřejmě velmi výhodné pro daňové ráje. Že si za tímto stojí Česko i ve chvíli, kdy jasná většina věc skutečně vnímá v gesci COMPET je nesmyslný odpor proti řešení daňových úniků. Předseda vlády by měl dobře vysvětlit, proč stojí proti férovým daním. Daňové úniky stojí Česko příliš mnoho peněz ročně, rozhodně víc než si teď můžeme dovolit,“ uzavírá Peksa.

Návrh teď musí ještě projít trialogem, po schválení ho členské státy ho budou muset převézt do národní legislativy do dvou let.
