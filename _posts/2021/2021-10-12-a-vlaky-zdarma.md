---
date:         2021-10-12
category:     blog
tags:         vlaky evropská-unie mladí
layout:       post
title:        "Cesta vlakem zdarma po celé Evropě. Mladí lidé mohou poznat, jak je cestování vlakem komfortní"
image:        /assets/img/articles/2020/mikulas-peksa.jpg
author:       
---

Brusel, 12. října 2021 – Právě dnes startuje příjem přihlášek do jedinečné soutěže Evropské unie DiscoverEU. V ní rozdá Evropská komise celkem 60 tisíc vlakových jízdenek platných na celém území Evropské unie po jeden rok. Přihlásit se mohou lidé ve věku od 18 do 20 let a cestovat mohou ve skupině až pěti lidí. Stačí pouze vyplnit formulář a krátký kvíz. 
Piráti dlouhodobě podporují udržitelnou železniční dopravu i příležitosti pro mladé, a právě proto upozorňují na novou soutěž Evropské unie. 

> „Pokud se máme bavit o udržitelnosti cestování, tak jsou jednoznačnou budoucností vlaky. V Česku chybí koncepce vysokorychlostních tratích, které jsou na Západě standardem a které na kratších trasách nahrazují letadla, čímž významně zmenšují uhlíkovou stopu. To je dluh, který českým občanům musí nová vláda splatit,“ připomíná pirátský europoslanec Mikuláš Peksa.

Historii, kulturu i obyvatele budou moci poznávat mladí Evropané po dobu 1 až 30 dnů v období od 1. března 2022 do 28. února 2023. I když je soutěž určena výhradně čerstvě plnoletým, kvůli covidové pandemii se letos nabídka rozšířila i pro 19 a 20 leté, kteří neměli loni možnost cestovat. Evropská komise každému z nich proplatí jízdenky v celkové hodnotě až 258 eur (asi 6.550 korun), vybrat si je mohou pomocí speciální aplikace. 

> „Evropská unie nyní nabízí pro čerstvě plnoleté Evropany možnost získat zdarma celoevropskou jízdenku a procestovat na ni více států. Je to příležitost pro mladé lidi poznat, jak komfortní, pohodlné a rychlé může cestování ve vlacích být. Budoucnost cestování je na kolejích,“ uzavírá předseda Evropské pirátské strany Mikuláš Peksa.

Podmínky:

•	Přihlášení: od 12. října 2021, 12.00 do 26. října 2021, 12.00 [na těchto stránkách](https://europa.eu/youth/discovereu_cs)

•	Pouze pro účastníky narozené v období: od 1. července 2001 do 31. prosince 2003

•	6. ledna 2022 se účastníci dozvědí výsledky

•	Státní příslušnost jednoho z členských států EU

•	V přihlášce musí být nahraný občanský průkaz nebo pas

Přihlášení je jednoduché, stačí vyplnit pár údajů a krátký evropský kvíz. Účastníci s nejlepšími odpověďmi zvítězí, anebo se dostanou na rezervní seznam. Odtud se podle zájmu výherců ještě stále mohou dostat mezi vítěze. Šance na výhru je alespoň podle posledních údajů poměrně vysoká. V ČR se při poslední akci přihlásilo 3697 uchazečů, celkem 1030 jich uspělo. Do Evropy se tedy zadarmo dostal téměř každý třetí mladý člověk. 
