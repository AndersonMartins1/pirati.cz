---
date:         2021-07-20
category:     blog
tags:         energetika finance transparence
layout:       post
title:        "Senátor Wagenknecht navrhne pojistku proti miliardovému předražení výstavby Dukovan"
image:        /assets/img/articles/2021/lukas-wagenknecht00.jpg
author:       
---

 

Praha, 20. července 2021 – Skupina senátorek a senátorů v čele s Lukášem Wagenknechtem za Piráty zítra předloží pozměňovací návrhy, které zamezí možnosti miliardového předražení projektu výstavby jaderné elektrárny Dukovany II. Zákon v podobě, ve které jej Poslanecká sněmovna poslala Senátu, neobsahuje žádné pojistky pro stropy ceny pro výkup elektrické energie z nové elektrárny v Dukovanech, které žádali od začátku roku poslanci Pirátů i Starostů. Pokud nedojde k zastropování přiměřené výkupní ceny, hrozí, že možné vícenáklady výstavby jaderných bloků budou platit daňoví poplatníci. 

„Není přípustné, aby vláda na jednu stranu slibovala projekt podle předem schváleného finančního modelu, ale na druhou stranu navrhovala zákon, který limity tohoto modelu nebude obsahovat. Pokud by navrhované změny senátorek a senátorů neprošly, je zřejmé, že se už předem počítá s možným předražením v řádech desítek nebo stovek miliard korun,“ varoval Lukáš Wagenknecht zvolený za Piráty.

„Vláda schválila model financování výstavby nové jaderné elektrárny v Dukovanech, který počítá s cenou projektu 162 miliard a maximální výkupní cenou 70 EUR za MWh v cenách roku 2020. Není proto žádný důvod, aby MPO odmítalo nastavení limitu těchto hodnot, který si sama vláda minulý rok schválila přímo do speciálně schvalovaného Lex Dukovany,“ okomentoval Wagenknecht. 

V minulosti bylo podle něj mnoho projektů, které společnost ČEZ ekonomicky nezvládla, a došlo tak k miliardovým ztrátám. Již na začátku roku 2021 proto Piráti a Starostové předložili při jednání s premiérem požadavky k výstavbě nových jaderných bloků včetně zavedení pojistky cenových stropů, tu však Poslanecká sněmovna hlasy ANO, ČSSD, KSČM, SPD a ODS [zamítla](https://www.psp.cz/sqw/hlasy.sqw?g=76704&l=cz). Návrh skupiny senátorek a senátorů je jednou z posledních možností, jak předejít opětovnému předražení energetických projektů, na které doplatí v ceně za elektřinu opět běžný občan. 

 
