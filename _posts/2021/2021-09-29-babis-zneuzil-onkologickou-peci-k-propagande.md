---
date:         2021-09-29
category:     blog
tags:         zdravotnictví volby korupce
layout:       post
title:        "Babiš zneužil onkologickou péči k politické propagaci. Piráti a Starostové dnes navrhnou prošetření"
image:        /assets/img/articles/2018/vzp2.jpg
author:       
---


Praha, 29. září 2021 – Zneužití prevenčního onkologického letáku ke kampani premiérova hnutí ANO budou dnes řešit zástupci Pirátů a Starostů na zasedání Správní rady VZP. Jedná se podle nich o zneužití peněz pojištěnců VZP. Na dnešním jednání proto navrhnou prošetření zneužití onkologické prevence k politické propagaci. Členové správní rady také připomněli, že premiérem navrhovaný projekt Českého onkologického institutu v Praze, který již dříve odmítla i Česká onkologická společnost, nepočítá se zajištěním personálních kapacit a není systémovým řešením onkologické prevence a péče.

> Celou situaci komentuje člen Správní rady VZP a senátor za Starosty Karel Zitterbart: „Zneužití letáku k onkologické prevenci pro budování politického PR je jedna věc, problém je ale i v naprosto naivním řešení, které Andrej Babiš prosazuje. Problém onkologické prevence a péče není absence jednoho obřího centra za 8 miliard kdesi v Praze, problém jsou především personální kapacity a prodlevy na cestě pacientů k diagnóze. To je třeba systémově řešit, nikoliv nechat peníze v betonu,“ popisuje situaci lékař a onkolog Zitterbart.

> Pavel Východský, další člen správní rady VZP, dodává: „Je nezbytné sledovat cestu pacienta systémem za pomoci kvalitně udělané elektronizace zdravotnictví a to tak, abychom snížili prodlevu mezi diagnózou a zahájením účinné léčby. Prostě peníze ve zdravotnictví je zapotřebí alokovat maximálně efektivně s důrazem na zlepšení zdravotního stavu pacientů.“

Koalice Pirátů a Starostů ve svém společném programu navrhuje například možnost akreditovat společný vzdělávací program pro mladé lékaře skupinou nemocnic a tím zajistit jejich vzdělávání i v malých nemocnicích při udržení jeho kvality. Vedle toho navrhují i kodifikaci některých nových zdravotnických profesí a odpovídající přesun kompetencí. 
