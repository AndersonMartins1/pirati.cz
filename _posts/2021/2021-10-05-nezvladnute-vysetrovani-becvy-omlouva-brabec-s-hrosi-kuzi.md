---
date:         2021-10-05
category:     blog
tags:         životní-prostředí korupce vláda
layout:       post
title:        "Kritika za zpackané vyšetřování havárií na Bečvě stekla po ministru Brabcovi jak po teflonu, MŽP nápravu do budoucna nepřipravilo"
image:        /assets/img/articles/2021/becva.jpg
author:       
---


 

Praha, 5. října 2021 – Špatná koordinace orgánů zapojených do vyšetřování, nedostatky v jednání České inspekce životního prostředí včetně pozdního odběru vzorků a neuplatnění zákona o ekologické újmě a další pochybení shledala závěrečná zpráva vyšetřovací komise k havárii na Bečvě. Ministr Brabec dnes však jakékoli pochybení Ministerstva životního prostředí nebo inspekce kategoricky odmítl a zprávu komise označil za zmanipulovanou. Členové vyšetřovací komise z řad Pirátů a Starostů František Elfmark a Petr Gazdík, poslanci Zlínského kraje, přitom čerpali informace od osob na místě havárie, které potvrdily závažná pochybení. Kritika zazněla nejen z úst opozičních poslanců, ale i od koaličního partnera ČSSD. Navržené řešení ministerstva, které spočívá v pouhém převedení odpovědnosti na vodoprávní úřady, které nemají dostatečné kapacity, odmítla pirátská předsedkyně Výboru pro životní prostředí Dana Balcarová jako nedostatečné. Jak dopoledne uvedl Gazdík, podá na základě závažných zjištění trestní oznámení.

> „Jako člen vyšetřovací komise mohu potvrdit, že všechna zjištění a doporučení naší závěrečné zprávy vychází z informací, které jsme dostali z první ruky – od osob přítomných na místě havárie a zapojených do jejího řešení a z oficiálních dokumentů. Odmítám proto tvrzení pana ministra, že bychom svou zprávou vyvíjeli tlak na policejní vyšetřovatele. Ministr Brabec se nás dnes snažil přesvědčit o tom, že vše proběhlo tak jak mělo, inspekce nepochybila, vyšetřování spěje ke zdárnému závěru, MŽP navrhlo dokonalou novelu vodního zákona, inspekce upravila své metodiky, vše je tedy v pořádku a kauza se může uzavřít. S tím však nemohu souhlasit,” řekl František Elfmark, člen vyšetřovací komise za Piráty a člen Výboru pro životní prostředí, který se o kauzu od počátku zajímá. 

> „Ministerská novela vodního zákona reagující na havárii na Bečvě se na konci března tohoto roku konečně dostala do připomínkového řízení, ale její podoba pro mě byla velkým zklamáním. Ministerstvo navrhuje přenesení odpovědnosti za šetření příčin havárií výhradně na vodoprávní úřady. To v praxi představuje hned několik problémů. Vodoprávních úřadů je v Česku více než 200 a často vůbec nemají havarijní službu ani odborné kapacity. Není tak možné zajistit jednotný přístup po celé ČR a jsou vodoprávní úřady přetíženy povolovací činností. Navíc šetření příčin havárií je jednou z hlavních kompetencí ČIŽP, která představuje hlavní kontrolní orgán. V šetření havárií má tradici téměř šedesát let a každý z deseti oblastních inspektorátů má havarijní službu. ČIŽP by tedy měla být schopná jednoduše zabezpečit jednotný přístup po celé České republice. Návrh novely jsem proto s pirátským týmem životního prostředí a pirátskými zastupiteli z dotčených krajů připomínkovala. Ministerstvo bohužel naše připomínky odmítlo. Koalice Pirátů a Starostů připravila vlastní verzi novely, kterou podáme v prvních sto dnech po volbách,“ uvedla pirátská předsedkyně Výboru životního prostředí Dana Balcarová.  

> „Protože nebyly řádně prošetřeny všechny podniky a vyšetřovatelé vůbec se nezabývali firmou Deza, u které se po měsíci zjistilo, že v daný čas zde byla provozní událost či havárie na kaustifikační jednotce a nebyli vyslechnuti svědci, podáme společně s pirátskou poslankyní Balcarovou trestní oznámení na podezření ze spáchání trestného činu zneužití pravomoci úřední osoby a dalších trestných činů. Hrozí, že některá pochybení by mohla být výsledkem nátlaku souvisejícího se zločinným spolčením. Kauza volbami nekončí a naším cílem je nalézt samotného viníka,” komentoval člen komise za Starosty a místopředseda strany Petr Gazdík.

> „O katastrofě na řece Bečvě dnes jednal i Senát. Prvním zdviženým prstem pro mě byl závěr parlamentní vyšetřovací komise, který popisuje postup České inspekce životního prostředí jako velmi podezřelý. Pochybnosti nad celým vyšetřováním umocňuje i fakt, že na dnešní senátní komisi předem odmítl vystoupit zástupce životního prostředí s odůvodněním, že se jedná o zpolitizovanou kauzu. A co je pro mě v tomto ohledu nejdůležitější, z informací od senátorky Jitky Seitlové jasně vyplývá flagrantní pochybení tehdejšího hejtmana za hnutí ANO Ladislava Oklešťka. Ten o vzniku havárie prokazatelně věděl a místo toho, aby se snažil minimalizovat škody ekologické katastrofy, tak upřednostnil ochranu firmy spadající do holdingu pana premiéra. Pozdním informováním závažně ohrozil zdraví občanů a jen shodou šťastných okolností nedošlo k fatálním kontaktu lidí s kontaminovanou vodou, která nebyla poznatelná pouhým okem a došlo k poškození celého ekosystému. Jedná se tedy o kauzu zpolitizovanou hnutím ANO. Proto budu v Senátu bojovat za návrh novely o integrovaném záchranném systému, který v současnosti spolu s dalšími senátory předkládáme a který do budoucna stanoví okamžitou povinnost informovat o vzniklé havárii tak, aby se co nejrychleji podařilo minimalizovat škody na zdraví a majetku,” uzavřela pirátská senátorka Adéla Šípová.
