---
date:         2021-09-09
category:     blog
tags:         volby finance korupce kontrola-moci-a-mocných
layout:       post
title:        "Piráti a Starostové zahájili horkou fázi kampaně. Slibují zemi bez korupce a bez dluhů"
image:        /assets/img/articles/2020/bus-usti1.jpg
author:       
---



Ústí nad Labem, 9. září 2021 – Piráti a Starostové dnes v Ústí nad Labem odstartovali horkou fázi kampaně s heslem „Země bez korupce, budoucnost bez dluhů“. Na místo dorazili volebním autobusem přezdívaným ŠVINDLbus, který je pojízdným korupčním muzeem současné vlády. Koalice také znovu upozornila na plán „Bilion pro budoucnost“, se kterým chce nastartovat českou ekonomiku. Předsedové Ivan Bartoš a Vít Rakušan dále zdůraznili další programové priority, mezi které patří řešení bytové krize, digitální a technologická revoluce, starost o krajinu, modernizace školství či podpora seniorů a rodin. 

> V úvodu Bartoš s Rakušanem představili heslo „Země bez korupce, budoucnost bez dluhů“. „Štve nás, jak vláda tuhle zemi zadlužila. Štve nás i to, jak korupce prorostla celým státem jako obří tasemnice přisátá na státní pokladnu. Je nejvyšší čas se jí zbavit,“ nechal se slyšet Bartoš.

> „Nejdůležitější je nechat tasemnici vyhladovět, takže jako první zmrazíme výdaje státu. Tím ho donutíme šetřit a zarazíme další zadlužování! Už jsme ukázali, že na to máme. Já jsem jako starosta oddlužil Kolín. V koalici s Piráty jsme dokázali dostat dluh Prahy na nejnižší číslo za posledních 20 let,“ přidal se Rakušan.

> V návaznosti na nový slogan přišli předsedové s plánem „Bilion pro budoucnost“, který má potenciál nastartovat českou ekonomiku. Do té mají směřovat investice ve výši bilionu korun a zvýšit výkonnost ekonomiky i daňové příjmy státu. K tomu Bartoš uvedl: „Není potřeba tyto peníze v rozpočtu hledat. Už tu jsou, jenom neproudí správným směrem a nyní hrozí, že o některé finance přijdeme o úplně. Například evropské dotace jsou v ohrožení kvůli obřímu střetu zájmů Andreje Babiše.“ 

> Podle Rakušana má moderní stát podporovat investice do budoucích trendů. „Moderní stát investuje do technologií, vzdělání, vědy a výzkumu. Tam mají směřovat dotace. Ne do linek na toustový chleba, ne do rekreačních zařízení předsedy vlády. Jenže tasemnici mozek nezajímá, tu zajímají střeva. Nás mozek zajímá. Chceme být mozkem Evropy, ne její montovnou.“

Dalšími ambicemi koalice je podle předsedů udělat z Česka evropskou technologickou velmoc, sedmi milionům lidí zajistit přístup k vysokorychlostnímu internetu a urychlit robotizaci tak, aby v Česku bylo asi 200 tisíc robotů, kteří lidem ulehčí práci. Mezi priority Pirátů a Starostů patří řešení bytové krize a zrychlení výstavby bytů. Dále chtějí systémově řešit důchody, jejichž zvyšování chtějí navázat na výkon hospodářství. V neposlední řadě pak zdůrazňují nutnost zasadit se o to, aby stát začal brát starost o naši krajinu konečně vážně. 

> Bartoš s Rakušanem také odmítli povolební vládnutí s hnutím ANO. „Jsme jediná síla, která jasně deklaruje, že po volbách s těmihle parazity nechce mít nic společného. A říkáme to úplně všichni. U nás neuslyšíte hlasy, že bez velkého tasemníka bychom se přece nějak dohodli, jako je slýcháme jinde,“ uvádí Rakušan a Bartoš potvrzuje: „Do takového spojenectví nikdy nepůjdeme, museli bychom se stydět sami před sebou. Nejde nám o to dostat se k moci. Jde nám o to vrátit naší zemi budoucnost.“

Až do voleb bude součástí kampaně koaliční autobus přezdívaným ŠVINDLbus, který je pojízdným korupčním muzeem současné vlády. Ve ŠVINDLbusu je umístěno několik artefaktů, například deníček Jaroslava Faltýnka, OLAF dokument o střetu zájmů a další. Na své měsíční cestě po České republice navštíví řadu míst, kde po sobě vláda zanechala negativní stopy. 

> „ŠVINDLbus není žádný naleštěný koráb. Jenže ani naše země není po Babišově vládnutí úplně naleštěná. Státní dluh roste závratným tempem. Naopak tempo ekonomiky je jedno z nejpomalejších v Evropě,“ uvedl na adresu autobusu Rakušan, kterého doplnil Bartoš: „Těch vládních přešlapů a podvodů na voličích je tolik, že jsme zvažovali i dvoupatrový autobus, aby se nám do něj všechno vešlo. To bychom ale potřebovali minimálně vlak.“

 

