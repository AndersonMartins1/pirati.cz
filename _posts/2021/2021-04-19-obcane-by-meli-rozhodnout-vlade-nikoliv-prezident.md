---
date:         2021-04-19
category:     blog
tags:         volby bezpečnost sněmovna
layout:       post
title:        "Piráti a Starostové: Vláda Andreje Babiše by měla skončit. Rozhodnout o nové vládě by ale měli občané, ne prezident"
image:        /assets/img/articles/2021/Bartos, Rakusan STAN.jpg
author:       
---




Praha, 19. dubna 2021 - Předseda Pirátů Ivan Bartoš s předsedou STAN Vítem Rakušanem se dnes poprvé sešli s předsedy stran zastoupených v koalici SPOLU ve věci jednání o ukončení vlády Andreje Babiše. Piráti a Starostové i nadále upřednostňují cestu k rozpuštění Sněmovny a tedy, aby o nové vládě v této zemi rozhodovali voliči. Na společné tiskové konferenci po opozičním jednání pak také oba předsedové společně odsoudili ruskou agresi na území České republiky a vyzvali vládu k vyřazení Ruska z dukovanského tendru a k úsilí o paritní diplomatické zastoupení na ambasádách obou zemí. 


> „Piráti a Starostové dlouhodobě upřednostňují variantu rozpuštění Poslanecké sněmovny, tedy pokusu o urychlené dovedení země k  předčasným volbám tak, aby o nové vládě co nejdříve rozhodli občané této země. Tedy hned poté, co bude schválen volební zákon. Je třeba říci, že tato vláda naší důvěru nemá a nikdy neměla,” řekl předseda Pirátů Ivan Bartoš a dodává: „Koalice SPOLU i nadále upřednostňuje variantu vyvolání hlasování o nedůvěře, což je samozřejmě cesta jednodušší, ale v důsledku by z našeho pohledu znamenala posílení role prezidenta Miloše Zemana vůči již tak slabému premiérovi Babišovi. Chystáme se o variantách dále jednat s politickými stranami zastoupenými v parlamentu a závěry dnešní schůzky probrat v  rámci koalice a našich poslaneckých klubů.” 


> „Ultimátum pro Andreje Babiše platí až do pátku a do té doby budeme chtít znovu jednat s opozičními partnery z koalice SPOLU i s dalšími stranami o vývoji ve vedení naší země. Motivací těchto jednání bude nalézt odvahu a pokusit se nejprve o předčasné volby, a pokud se toto nejpoctivější řešení nepodaří, tak až poté budeme řešit ukončení vlády Andreje Babiše jinou cestou,” dodal předseda Starostů a nezávislých Vít Rakušan. 


Po víkendovém zveřejnění informací o zapojení ruských tajných služeb do výbuchů v areálu Vlachovic - Vrbětic předsedové Bartoš a Rakušan opět důrazně vyzvali vládu, aby vyřadila Rosatom z tendru na výstavbu nového jaderného bloku v Dukovanech, dále usilovala o paritní diplomatické zastoupení na ambasádách a po vyšetření celé události ve Vrběticích došlo i k odškodnění pozůstalých po obětech výbuchu i dalších poškozených. 


> „Naše politické strany dlouhodobě upozorňují na hrozbu ze strany Ruské federace. Záležitost z posledních dní je však nutné řešit s chladnou hlavou a bez emocí. Nicméně jsme přesvědčeni, že ruští agenti působící na našem území jsou vážným ohrožením suverenity naší země a je na místě v této věci reagovat. Prvním krokem by mělo být jasné a definitivní vyřazení Ruska z tendru na výstavbu nového bloku v Dukovanech. Po víkendu už účast Rosatomu v tendru není pouze bezpečnostním rizikem, ale zcela zřetelným ohrožením naší suverenity,” uvedl Bartoš.


> „Nelze tolerovat, aby Česká republika byla nadále základnou ruských tajných služeb pro půlku Evropy. Je nejvyšší čas, aby naše vláda přišla s adekvátní reakcí na aktuální zjištění a usilovala o paritní zastoupení v rámci diplomatických vztahů. V rámci rovnováhy zahraniční politiky považuji rovnováhu diplomatického zastoupení za férové,” upozornil Vít Rakušan a doplňuje: „V případě, že jsou ruské tajné služby viníkem vrbětické události, měla by vláda okamžitě požádat Ruskou federaci o náhradu škod, způsobených jejich nepřijatelnou agresí. Následky tragédie před necelými sedmi lety stály daňové poplatníky velké množství finančních prostředků a pro mnoho rodin v regionu byla událost zásahem do jejich životů.”
