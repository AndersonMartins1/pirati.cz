---
date:         2021-01-08
category:     blog
tags:         zahraničí cenzura
layout:       post
title:        "Kolaja k zablokování Trumpových účtů: Jde o nepřípustnou praktiku"
image:        /assets/img/articles/2021/marcel-kolaja00.jpg
author:       
---



8. ledna 2021 – O tom, co je nelegální obsah by měly rozhodovat nezávislé soudy, říká místopředseda Evropského parlamentu Marcel Kolaja. Podle něj je nepřípustné, aby sociální sítě Twitter a Facebook blokovaly účty prezidenta Trumpa dle vlastního uvážení. Kolaja se ale zároveň jasně distancuje od Trumpových výroků.

> „Trumpovy nepravdivé výroky ohledně ukradených voleb odsuzuji. Zároveň si ale myslím, že o blokování účtů nebo odstraňování obsahu má rozhodovat nezávislý soud. Je nepřípustné, aby Mark Zuckenberg sám rozhodoval o tom, co je v pořádku, a co ne,“ říká pirátský europoslanec a místopředseda Evropského parlamentu Marcel Kolaja.

Právě Kolaja už od počátku svého mandátu pracuje na legislativě, která v budoucnosti zásadním způsobem reformuje pravidla na Internetu. Tzv. akt o digitálních službách v prosinci loňského roku představila Evropská komise.

> „V Evropském parlamentu budu i nadále prosazovat, aby finální rozhodnutí o nelegálním obsahu bylo v rukou nezávislých soudů,“ doplňuje Kolaja.

Aby rozhodnutí soudů bylo rychlé a efektivní, je podle něj potřeba je modernizovat pro digitální věk. Oddělení, která se budou vyloženě touto problematikou zabývat pak musí mít dostatečnou kapacitu.

Akt o digitálních službách přichází přesně dvacet let po směrnici o elektronickém obchodu. Ta dosud reguluje chování internetových platforem, dnes však pokulhává za realitou. Novou legislativu teď čekají úpravy ze strany Evropského parlamentu a Rady.
