---
date:         2021-06-04
category:     blog
tags:         cenzura internet evropská-unie
layout:       post
title:        "Konec parodie a satiry na Internetu? Instrukce Komise povedou k nezákonnému mazání legálního obsahu, varuje Kolaja"
image:        /assets/img/articles/2021/marcel-kolaja00.jpg
author:       
---


Brusel, 4. června 2021 – Evropská komise dnes zveřejnila instrukce ke směrnici o autorském právu, kterou mají členské země povinnost implementovat nejpozději 7. června. Dnes zveřejněné instrukce měly členským zemím pomoci s implementací problematického článku 17. Nicméně místo toho, aby chránily práva uživatelů, vytvářejí podle místopředsedy Evropského parlamentu Marcela Kolaji další možnosti, jak jejich práva ignorovat. Evropská komise přitom před soudním dvorem zastávala právní výklad, podle kterého mohou být blokována pouze použití, která jsou zjevně v rozporu s autorským právem. V dokumentu se ale uvádí, že ve výjimečných případech může být odstraněn i obsah, jenž za poškozující označí sám držitel autorských práv.

Pokyny Komise umožňují držiteli autorského práva zamezit nahrávání obsahu a to i v případě, že jeho sdílení nebude protiprávní. 

> „Problém přijde, když budete chtít nahrát třeba krátké video z lezecké stěny, kde ale na pozadí bude hrát hudba. Pokud držitel autorských práv písničky bude tvrdit, že mu takovéto využití způsobuje značnou ekonomickou újmu, video vám bude zablokováno. Málokomu se bude chtít bránit se soudně. Držitelům autorských práv tak vlastně Komise dává pravomoci cenzorů,” vysvětluje Kolaja.

Směrnice také dává provozovatelům platforem povinnost zamezit sdílení obsahu, který výrazně porušuje autorská práva. 

> „Abychom ho identifikovali, musíme v první řadě monitorovat veškerý obsah, který je nahráván. Za další ho samozřejmě není možné kontrolovat manuálně. Pokud třeba platformy jako YouTube a Facebook budou mít povinnost takovému nahrávání zamezit, budou nuceni využívat automatické nahrávací filtry," varuje místopředseda Evropského parlamentu Marcel Kolaja. Nahrávací filtry ale neumí správně identifikovat satiru nebo parodii, které patří do výjimek.

Dokument komentuje i český pirátský poslanec Ondřej Profant. Podle něj ochrana výjimek z autorského práva musí být zajištěna. 

> „To se ale při chybových automatických filtrech jistě nestane. Zároveň věřím, že do procesu ještě zasáhne polská žaloba u Evropského soudního dvora, která navrhuje problematické části článku 17 vyškrtnout. Bohužel, Česko se k této žalobě ani přes tlak Pirátů nepřipojilo.“

Stanovisko generálního advokáta Evropského soudního dvora k polské žalobě mělo zaznít v dubnu, ale bylo odloženo až na 15. července, tedy více než měsíc po tom, co budou členské země povinny směrnici implementovat.
