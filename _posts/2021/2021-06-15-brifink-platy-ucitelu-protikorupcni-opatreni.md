---
date:         2021-06-15
category:     blog
tags:         sněmovna legislativa 
layout:       post
title:        "Piráti dál prosazují navázání platů učitelů na 130 procent průměrné mzdy i protikorupční opatření. Trvají na vyřazení Číny a Ruska z jaderného tendru"
image:        /assets/img/articles/2021/104schuze-cerven.jpg
author:       
---



Praha, 15. června 2021 – Na tiskové konferenci před schůzí Sněmovny zástupci Pirátů uvedli, že budou dál tlačit na vládní poslance, aby podpořili návrh, který zaručí navázání platů pedagogických pracovníků na 130 procent průměrné mzdy. Budou též prosazovat bezpečnostní a finanční záruky pro občany při výstavbě nových jaderných bloků, protikorupční opatření včetně zákona o střetu zájmů i ochranu občanů před agresivními metodami telemarketérů. Předseda poslaneckého klubu Jakub Michálek se rovněž veřejně ohradil proti lžím, které o Pirátech šíří premiér Andrej Babiš a apeloval na slušné a konstruktivní vedení volební kampaně. 

> Poslanec Mikuláš Ferjenčík uvedl informace o novele zákona, který má garantovat navýšení platu pedagogických pracovníků: „Návrh na navázání platů učitelů na 130 procent průměrné mzdy prosadili Piráti a prohlasovala jej celá Sněmovna. Vládní ANO však později otočilo a začalo jej obstruovat a nyní se zdá, že jej potopí celá vládní koalice. Naším záměrem bylo otevřít obor lidem z praxe, zvýšit konkurenci, a tedy i kvalitu vzdělávání. Hnutí ANO a ministryně financí Schillerová neuvádí pravdu, když mluví o vysokých nákladech na tato opatření. Při výpočtech totiž vychází z toho, že se další léta nebudou platy učitelů nijak zvyšovat, že budou zmrazené, což odporuje koaliční smlouvě a celé řadě dalších prohlášení. Druhá věc je, že ANO zrušilo včera párování poslanců včetně těch, kteří jsou nemocní nebo dokonce v nemocnici po operaci. To považujeme za mimořádně neférový postup ve chvíli, kdy je třeba každého hlasu, aby podpora učitelů a školství prošla.“

> Předseda klubu Pirátů Jakub Michálek okomentoval šíření lží a dezinformací o Pirátech Andrejem Babišem: „Nechceme, aby tyto pomluvy odkláněly pozornost od našeho skutečného programu, jehož stěžejní část je boj s korupcí. Po dohodě s Rekonstrukcí státu a předsedou Sněmovny Vondráčkem budeme prosazovat projednání zákona o lobbingu, díky němuž budou dohledatelné návrhy tak, aby nikdo neprosazoval své zájmy skrytě. Navrhneme také, aby Sněmovna zítra projednala novelu zákona o střetu zájmů, která se týká členů vlády a miliardových částek za dotace a zakázky. Jedním z bodů protikorupčního programu Pirátů a Starostů bude rozšíření působnosti NKÚ na další subjekty, které jsou financované státem, včetně České televize, státních firem nebo samospráv. Ve třetím čtení je pak novela Ústavy, která zavádí klouzavý mandát umožňující ministrům, aby se věnovali práci na plný úvazek a neseděli na dvou židlích.“ 

> „Co se týče lží a nesmyslů, které premiér Babiš napsal na Twitteru, nechceme, aby česká politika degenerovala do bahnité stoky. Premiér o nás publikuje naprosté lži, protože se bojí, že přijde o moc a peníze, které tahá z kapes daňových poplatníků. Proto jsme věc předali právníkům k soudnímu řešení a věřím, že budeme stejně úspěšní jako v případě senátora Lukáše Wagenknechta, dřívějšího náměstka Ministerstva financí, kterému se Andrej Babiš musí dle zatím nepravomocného rozsudku soudu omluvit,“ dodal Michálek.

> Poslanec Petr Třešňák informoval o vývoji jednání o výstavbě nových jaderných bloků: „Bod o nízkouhlíkové energetice, tzv. Lex Dukovany, který řeší financování výstavby, by měl proběhnout zítra. Vláda se po kauze Vrbětice vydala nestandardní cestou, kdy odeslala bezpečnostní dotazník namísto vypsání tendru. My trváme na tom, že musí být zajištěna bezpečnost občanů i jejich peněženek. Což mimo jiné znamená vyloučení firem z Ruska a Číny. Minulý týden proběhla schůzka opozice s vicepremiérem Havíčkem a jako kompromis byla přijata varianta, že požadovaný pozměňovací návrh vyřazující Rusko a Čínu bude přijat v Senátu. To za nás ale neznamená automatický souhlas s přijetím zákona, u nějž rovněž požadujeme garance, aby finanční náklady nedopadaly na naše občany, a to jak v ceně elektřiny, tak ani v nákladech na výstavbu. Ve Sněmovně také očekáváme téma elektronizace zdravotnictví. Zítra se pravděpodobně dostane na program zákon o elektronizaci zdravotnictví, který reaguje na nezbytné potřeby našeho zdravotnictví po pandemii a řeší některé chyby, které naplno odhalila krize včetně přebujelé administrativy.“

> Poslanec Martin Jiránek v závěru zmínil chystaný zákon o elektronických komunikacích, v němž Piráti chystají podpořit úpravy na ochranu zákazníků: „Na zítřejší jednání Sněmovny je pevně zařazena novela zákona o elektronických komunikacích. Zákon zvyšuje ochranu spotřebitelů, umožňuje rychlejší a jednodušší výstavbu internetových připojení nebo zjednodušuje možnost zákazníků změnit poskytovatele internetu, o což všechno se dlouhodobě zasazujeme. Budeme však hlasovat proti negativním aspektům novely, tedy proti tomu, aby ÚOHS získal možnost lokalizovat mobilní telefony a podpoříme omezení nabídkových telefonátů, které jsou pro mnoho lidí obtěžující, a které by nově měly být umožněny pouze s předchozím souhlasem.“
