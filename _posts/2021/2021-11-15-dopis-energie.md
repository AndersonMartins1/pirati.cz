---
date:         2021-11-15
category:     blog
tags:         energetika evropská-unie
layout:       post
title:        "Nechci vás jako zákazníka, odpovídá dodavatel energií na otevřený dopis europoslanců"
image:        /assets/img/articles/2021/kolaja-peksa.jpg
author:       
---

Brusel, 15. listopadu 2021 - Majitel energetické společnosti ENEKA, který v dopise zákazníkům obviňoval „politiky z Bruselu“ z prudkého zdražování energií, odpověděl na otevřený dopis europoslancům Marcelu Kolajovi a Mikuláši Peksovi. V e-mailu opět přisuzuje primární odpovědnost Evropské unii a europoslance obviňuje z bagatelizace problému. Ti ale kontrují: popsané důvody nesouvisí s evropskými orgány, ale s národními vládami. Názorový střet chce dodavatel vyřešit výpovědí smlouvy pro europoslance Marcela Kolaju.

> Podle majitele společnosti Jana Sedláčka je jedním z důvodů vysokých cen rozhodnutí o výstavbě nového plynovodu a nedostatek plynu v zásobnících. „NordStream 2 je projekt německé vlády, který má sice mezinárodní význam, nicméně není realizován evropskými orgány. Opět tedy platí, že Evropská unie nemůže zakázat nebo přikázat Německu, jak a kdy si bude stavět plynovody. Také kontrola stavu zásob plynu a dodržování smluvených dodávek není v kompetenci evropských institucí, ale členských států,“ vysvětlují europoslanci. Právě vysoká ceny plynu je totiž podle nich ten hlavní důvod růstu cen elektřiny.

Bez bližších podrobností Sedláček nadále trvá na tom, že významným problémem jsou ceny emisních povolenek a údajné rozhodnutí Evropské unie o odpojení od jaderné energie. „Nárůst cen emisních povolenek se do růstu cen na burze podepsal jen maximálně z 20 %. Evropská unie nepřijala žádné rozhodnutí o „odpojení jaderných elektráren“. Pokud máte na mysli rozhodnutí německé vlády o utlumení jaderné energie, které započalo už za kabinetu Gerharda Schrödera v roce 2000, jedná se opět o rozhodnutí členského státu, nikoliv evropských institucí,“ popsali europoslanci.

> Kolaja s Peksou zároveň připomínají, že Green Deal ani navazující politiky EU neobsahují rozhodnutí o uzavření jaderných elektráren. Evropská komise aktuálně vypracovává taxonomii, která se vyjádří k emisní zátěži jednotlivých zdrojů energie. V korespondenci se europoslanci věnují nedotažené Státní energetické koncepci a Vnitrostátnímu plánu České republiky v oblasti energetiky a klimatu. Zde opět konstatují, že na vině je česká vláda, kterou kvůli tomu i kritizovali. V reakci Kolaja s Peksou také vysvětlují svá řešení problému a ukončují korespondenci výzvou. „Prosíme, nešiřte nepodložené a zavádějící informace, které nás od řešení skutečného problému jen oddalují.“

Svůj e-mail dodavatel ukončil doporučením, že by měl europoslanec Marcel Kolaja okamžitě přejít k jinému dodavateli. „Předpokládám, pane Kolajo, že najdete dostatek hrdosti a cti v těle a nebudete čekat na mou výpověď z dodávky, že dobrovolně a ihned se vzdáte výhod být pod společností ENEKA,“ píše se v dopise. „Právně se bránit nebudu, přijde mi úsměvné takto řešit politické neshody s klienty,“ komentoval Kolaja.
 
* [Plné znění otevřeného dopisu pro Jana Sedláčka](https://www.pirati.cz/assets/pdf/Reakce_ENEKA.pdf)
