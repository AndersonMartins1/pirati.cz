---
date:         2021-01-09
category:     blog
tags:         volby sněmovna
layout:       post
title:        "Pirátské Celostátní fórum proběhlo poprvé online. Strana během něj odsouhlasila založení pirátského politického institutu"
image:        /assets/img/articles/2021/cf2021.jpg
author:       
---



Pardubice/Praha, 9. ledna 2021 - V sobotu se konalo pirátské Celostátní fórum (CF), tedy celorepublikový sjezd strany a jejích příznivců. Akce byla poprvé v historii online. Během ní bylo například schváleno založení prvního pirátského politického institutu, představeni lídři pro volby do Sněmovny a jednalo se i o možné předvolební koalici se STAN. Vyhodnocovaly se rovněž výsledky krajských či senátních voleb nebo pirátské působení v koronavirové krizi a činnost v Evropském parlamentu. 

> Důležitým bodem jednání CF bylo založení prvního pirátského politického institutu. To podpořili v hlasování i straníci. Projekt představila první místopředsedkyně strany Olga Richterová a pražský zastupitel Daniel Mazur. Richterová jej uvedla jako think-tank zaměřený na dlouhodobé vize, hodnoty, zásady a specifické pirátské ideje: „Na formální úrovni budeme moci podporovat profesionalitu, participaci členů a příznivců a zapojovat do naší činnosti dobrovolníky. Spolupracovat chceme i na akademické úrovni s vědeckou obcí. Mezi konkrétní aktivity budou patřit přednášky, panelové diskuse, školení, semináře, publikační i poradenská činnost.” 

V následujícím půlroce podle ní Piráty čeká série procesních úkonů jako změna stanov k rejstříkovému soudu a poté výběr lidí do orgánů institutu, výběrové řízení na ředitele či ředitelku a ustavení akademické rady a dobrovolnického kruhu. 

> „Na dosavadní práci na vytvoření institutu se podílela řada mých pirátských kolegů, kterým patří velký dík. Bez dobrovolnické práce by institut  nemohl vzniknout,“ doplnila Richterová.

V rámci akce se také diskutovalo o možné předvolební koalici s hnutím STAN. Senátor a předseda volebního výboru Lukáš Wagenknecht zase shrnul postřehy z loňské kampaně do krajských zastupitelstev. Stejně tak se představily jednotlivé krajské zastupitelské kluby. Wagenknecht následně i s novou pirátskou senátorkou Adélou Šípovou popsal výsledky Pirátů v horní komoře Parlamentu. Šéf poslaneckého klubu Jakub Michálek obdobně shrnul práci Pirátů ve Sněmovně. Úspěchy v Evropském parlamentu pak přednesli pirátští europoslanci Marcel Kolaja, Mikuláš Peksa a Markéta Gregorová.

Celostátního fóra se zúčastnila také řada hostů jako například předseda STAN Vít Rakušan, ekonomka Danuše Nerudová či Filip Matějka nebo belgický europoslanec Philippe Lamberts, prezident skupiny Zelení/Evropská svobodná aliance v Evropském parlamentu. 
