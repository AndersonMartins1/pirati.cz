---
date:         2021-11-24
category:     blog
tags:         vláda
layout:       post
title:        "Koalice pěti stran dnes představila strategii pro boj s covidem"
image:        /assets/img/articles/2021/covid-strategie.jpg
author:       
---

 
Praha, 24. listopadu 2021 – Předvídatelná opatření, důvěryhodná a dostupná data, vyhodnocování opatření a vysvětlování občanům. Nový přístup pro boj s koronavirem dnes představili zástupci pětikoalice na dopolední tiskové konferenci. Plán počítá s aktuálními opatřeními do poloviny prosince 2021, střednědobými opatřeními do konce 1. čtvrtletí 2022 a dlouhodobými na další roky. Jednotlivé body vycházejí ze základních principů nediskriminace, osobní odpovědnosti a solidarity, jasných pravidel a minimálních zásahů státu do vzdělávání. Hlavním kritériem pro řízení postupu proti epidemii bude zajištění nemocničních kapacit.

> „V krátkodobém horizontu musíme omezit dopady aktuální vlny na nemocnice a zabránit kolapsu zdravotního systému. Je třeba ale zejména dlouhodobých řešení. S nemocí Covid 19 se naše společnost musí naučit žít tak, aby nedocházelo k diskriminaci žádných skupin lidí. Abychom mohli všichni žít svobodně, ale také s odpovědností, která se s svobodou nevyhnutelně pojí. Zároveň však víc než kdy dříve potřebujeme, aby si každý z nás počínal odpovědně, solidárně a nepletl si svou svobodu se sobectvím,“ uvedl předseda Pirátů Ivan Bartoš. 
 
Jednou z příčin zhoršující se situace je stále slabá míra proočkovanosti. Piráti v průběhu pandemie poukazovali na nedostatek informací, náhlé změny a zmatek, které poškodily důvěry lidí vůči státu a jeho úřadům. S dalšími členy koalice se proto shodli na tom, že zásadním indikátorem pro řízení epidemické situace bude obsazenost nemocnic včetně jednotek intenzivní péče.

> „Budoucí vláda má co opravovat, zejména obnovit značně poškozenou důvěru mezi lidmi a státem. K tomu je zapotřebí jasných, srozumitelných a předvídatelných pravidel. Důraz chceme klást na budoucnost našich dětí a minimalizovat zásahy do vzdělávání, aby nedocházelo k uzavírání škol. Za Piráty uděláme maximum pro efektivní zvládnutí pandemie. Věřím, že budoucí vláda vznikne bez problémů a průtahů a bude moci situaci řešit co nejdříve. Ta stávající v tom totiž opakovaně katastrofálně selhává,“ komentoval situaci Bartoš.
 
* Náš plán naleznete **[ZDE](https://www.pirati.cz/assets/pdf/Covid-plan.pdf)**
 
 
 

