---
date:         2021-09-15
category:     blog
tags:         zpráva-o-stavu-unie evropská-komise eu
layout:       post
title:        "Komise si uvědomuje řadu výzev, které musí řešit, teď záleží jak, říkají Piráti"
image:        /assets/img/articles/2021/kolaja-gregorova-peksa.jpg
author:       
---

Štrasburk, 15. září 2021 – Pirátší europoslanci hodnotí veskrze pozitivně tradiční projev předsedkyně Evropské komise Ursuly von der Leyen o stavu Evropské unie. Podle pirátského místopředsedy Evropského parlamentu Marcela Kolaji je zásadní priorita jednotný digitální trh, v projevu ale chybělo, jak se Komise chce popasovat s problémem zeměpisného blokování například přístupu k mediálním obsahům. Mikuláš Peksa zase kritizuje, že předsedkyně neupozornila na rozdíly v plnění klimatických cílů u konkrétních zemí.

> „Podle von der Leyen je jednotný digitální trh klíčový pro budoucnost Evropy. Aktuálně vznikají nová pravidla pro digitální prostředí a Internet. Jedná se o zcela zásadní legislativu, která by pro nás měla být v následujícím roce prioritou. Musíme na digitální trhy vrátit konkurenční prostředí a zaručit, že občanské svobody budou dodržovány i on-line,“ říká Marcel Kolaja.

Podle pirátského europoslance Mikuláše Peksy měla předsedkyně zdůraznit odlišnosti v klimatických plánech některých zemí. 

> „Green deal byl shodou celé Evropy přijat zároveň jako evropské východisko z ekonomické krize a zároveň jako účinný nástroj k řešení klimatické krize. V projevu jsme ale neslyšeli, nakolik je realizace plánu, zejména v některých zemích, pozadu za evropskými ambicemi a cíli. Jednotlivé národní plány se od sebe velmi liší a bohužel právě ten český postrádá ambice, vize a konkrétní plány, jak zajistit, aby se finanční prostředky dostaly k těm, kteří je potřebují, a ne aby si je nacpali do kapes zástupci velkých průmyslových kolosů,“ hodnotí Peksa.

Europoslankyně Markéta Gregorová je ráda, že si Evropská komise uvědomuje závažnost aktuálních problémů na hranici s Běloruskem. 

> „Souhlasím s tím, že posílání migrantů na hranice s Polskem a Litvou je opravdu praktikou hybridní války ze strany Lukašenka. Evropa se tomu musí postavit čelem a nemůžeme zavírat oči před diktátorským režimem a vydíracími praktikami Běloruska. Jsem také ráda, že se bude Komise věnovat v následujícím období dalšímu potírání nucené práce. Zákaz prodeje výrobků například z internačních táborů muslimských obyvatel čínské provincie Sin-ťiang, Ujgurů, či dětí je cesta správným směrem,“ uvádí Gregorová.
