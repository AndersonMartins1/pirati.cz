---
date:         2021-03-16
category:     blog
tags:         volby legislativa 
layout:       post
title:        "Chceme férové volby, ne aby poslance volili šéfové stran. Piráti a ústavní právníci upozorňují na novou hrozbu pro spravedlivé volby"
image:        /assets/img/articles/2021/jakub-michalek01.jpg
author:       
---


 

Praha, 16. března 2021 – Tuto středu se na půdě Ústavně právního výboru projedná zásadní novela volebního zákona. Ve hře je i návrh připravovaný Markem Bendou za ODS, aby o části přidělených mandátů nerozhodovali přímo voliči, ale šéfové stran po volbách. U malých stran by takto šéfové stran přerozdělovali i polovinu mandátů získaných stranou. Ústavní právníci Marek Antoš a Jan Wintr varovali, že taková úprava odporuje principu přímého volebního práva. Navíc by bylo velmi pravděpodobné, že by ji zrušil Ústavní soud. Piráti proto návrh zásadně odmítají a upozorňují, že takový defekt by v případě schválení mohl vést k dalšímu zpochybnění volebního systému.

> „Návrh Marka Bendy počítá s tím, že poslance ve druhém skrutiniu bude vybírat šéf strany z volebních krajů, a to do 12 hodin od vyhlášení výsledků voleb. To však odporuje požadavku na přímou volbu a naopak to lze využít pro upřednostnění kandidátů, kteří jsou loajální vůči stranickému vedení. Proto jsem požádal předsedkyni komise pro Ústavu o zpracování odborného stanovisko renomovaných právníků. Ústavní právníci Marek Antoš a Jan Winter v něm potvrdili závěr, že pokud by volební zákon stanovil, že o obsazení mandátů ve druhém skrutiniu voleb do Sněmovny na základě své volné úvahy rozhodují orgány politických stran, šlo by o úpravu v rozporu s principem přímého volebního práva,“ uvedl předseda poslaneckého klubu Pirátů a místopředseda Ústavně právního výboru Jakub Michálek. Navíc by bylo podle expertů velmi pravděpodobné, že by takovou úpravu zrušil Ústavní soud pro rozpor s ústavním pořádkem, a to i v důsledku řízení o návrhu na neplatnost volby kandidáta, který může po volbách podat mj. kterýkoliv dotčený volič nebo kandidát, který by získal více hlasů, ale stranické vedení se rozhodlo dát přednost jinému. 

> „Na prvním místě by mělo být u poslance podle jeho slibu hájení Ústavy. Návrh rozdělovat hraniční mandáty podle rozhodnutí šéfů stran je nebezpečný v tom, že vnáší do volebního systému nový defekt, který ohrožuje regulérnost voleb. Naopak teď musí politici udělat maximum pro to, aby mohly volby férově proběhnout. Pokud by byl protiústavní zákon schválen, zvážíme, že se ještě před volbami obrátíme na Ústavní soud,“ doplnil Michálek.

* **Stanovisko ústavních právníků Marka Antoše a Jana Wintra naleznete [ZDE](pirati.cz/assets/pdf/PSP-Přímost-volebního-práva.pdf).**
