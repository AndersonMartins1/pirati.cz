---
date:         2021-10-05
category:     blog
tags:         facebook europarlament internet
layout:       post
title:        "Výpadku Facebooku a dalších se dalo předejít, říkají pirátští europoslanci. Na evropské úrovni prosazují změnu"
image:        /assets/img/articles/2021/kolaja-gregorova-peksa.jpg
author:       
---

Brusel/Štrasburk, 5. října 2021 – Pirátští europoslanci se shodli na tom, že se dalo včerejšímu výpadku Facebooku a dalších sítí předejít. Řešením by byla tzv. interoperabilita, neboli propojitelnost jednotlivých sítí, které jsou spravovány jinými poskytovateli. Vzájemnou součinnost prosazují Piráti na celoevropské úrovni, momentálně například v aktu o digitálních službách a aktu o digitálních trzích.

> „Z technického hlediska Facebook provedl nesprávnou aktualizaci svých záznamů BGP, což znemožnilo se komukoliv dostat na tuto síť. Prakticky se odstranili z Internetu. Můžeme říct, že se ocitli v situaci, kdy si zabouchli klíče ve svém vlastním domě,“ popisuje místopředseda Evropského parlamentu Marcel Kolaja. Podle něj na chybu internetového giganta doplatili i lidé, kteří Facebook nemají, což dokazuje, jak se nevyplatí spoléhat pouze na jednu společnost. „Řešením vidím v interoperabilitě,“ doplňuje europoslanec.

> „Pokud by síť byla decentralizovaná a každý z jejích uzlů spravoval jiný poskytovatel – jako je tomu třeba u Mastodonu –, něco podobného by se nestalo,“ doplňuje pirátský europoslanec Mikuláš Peksa. „V Evropském parlamentu probíráme momentálně akt o digitálních službách. Mimo otázky týkající se svobody projevu, které bývají zmiňované nejčastěji, řeší i technické záležitosti jako požadavky na krizové protokoly a další. Jedním z našich dlouhodobých požadavků, který se mi podařilo protlačit do zprávy výboru ITRE, je interoperabilita,“ říká Peksa.

Interoperabilitu prosazuje z pozice stínového zpravodaje aktu o digitálních trzích také Marcel Kolaja. „Díky ní budou uživatelé moci nejen komunikovat s přáteli napříč platformami. Akt o digitálních trzích má ale také umožnit lidem například přenášet svá data z jedné platformy do druhé, přecházet z jedné služby na druhou a odinstalovat předinstalovaný software,“ dodává Kolaja.

> Europoslankyně Markéta Gregorová, která se věnuje dezinformacím, zase upozornila, že se ve chvíli výpadku objevily na Twitteru nepravdivé informace o tom, že za problémem stojí Čína, které se díky sdílení jedním českým novinářem masově v Česku rozšířily. „Je to názorný příklad, jak si ověřit zprávu do pár vteřin jen pohledem: profilový obrázek údajného zpravodajského serveru má v sobě zkomolený název, účet není ověřený, jméno nesedí s tzv. Twitter handlem. Podobných trollů, satir ale i záměrných hoaxů se i v souvislosti s volbami vyskytuje stále víc, proto je důležité si je ověřovat. Tolik času to nestojí,“ vyzývá Gregorová.
