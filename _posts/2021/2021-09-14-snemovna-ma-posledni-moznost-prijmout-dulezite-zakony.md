---
date:         2021-09-14
category:     blog
tags:         legislativa kontrola-moci-a-mocných
layout:       post
title:        "Vládní strany blokují projednání důležitých zákonů, které chtějí Piráti a Starostové zařadit. Koalice také vyzvala další strany k zamítnutí spolupráce se subjekty podkopávajícími hodnoty demokracie"
image:        /assets/img/articles/2021/brifink-9-2021.jpg
author:       
---



Praha, 14. září 2021 – Před poslední schůzí Sněmovny v tomto volebním období zmínili zástupci koalice Pirátů a Starostů na společné tiskové konferenci řadu legislativních návrhů, které mají poslední šanci na schválení. Patří mezi ně zákon o výstavbě nových jaderných bloků, zákon o pedagogických pracovnících nebo zákon o střetu zájmů. Zástupci koalice také vyzvali k tomu, aby demokratické strany odmítly spolupráci s extremisty, korupčníky a subjekty, které podkopávají demokratické základy státu. Piráti a Starostové tento závazek vyjádřili v [povolební strategii](https://www.piratiastarostove.cz/documents/97/Povolebni_strategie_koalice_Piratu_a_Starostu_ahsf5wM.pdf).

> Předseda Pirátů Ivan Bartoš zmínil, že Piráti nepodpoří znění návrhu k dostavbě jaderných bloků kvůli chybějícím finančním zárukám: „Dnes projednávané body budou mít dopad na peněženky a život nás všech. Výstavba nového bloku jaderné elektrárny v Dukovanech je jedním z nich. Vyloučení firem z Ruska a Číny zajistil návrh Piráta Jana Lipavského. Vedle toho jsme chtěli do zákona dát i finanční pojistku, aby se prodražení stavby negativně nepromítlo do cen energií. Proto se při hlasování u Senátní vratky zdržíme, ačkoliv rozvoj jaderné energetiky má podporu koalice.“

> Šéf Pirátů vzápětí potvrdil povolební strategii, kterou koalice ohlásila v pondělí: „Plníme své sliby, jsme zcela čitelní a jasně říkáme, že nepodpoříme vládu s nekompetentními lidmi, osobami s korupční minulostí nebo ve střetu zájmů. Taktéž ani strany extremistické a podkopávající demokratické zásady, tedy ANO, SPD a KSČM. A chci k tomu vyzvat i ostatní strany.“

> Na jednání Sněmovny se podle informací z grémia znovu nedostane zákon o pedagogických pracovnících. „Tento zákon se měl projednávat už před prázdninami. Na jeho schválení ale chybí vůle vládních stran. Paradoxem přitom je, že se jedná o zákon, byť mírně změněn, z dílny ministra školství Plagy. Zákon počítá nejen s platy pedagogických pracovníků, který by měl dosáhnout na 130 % průměrné mzdy, ale i o řadu motivačních prvků pro mladé učitele, jako příplatek za třídnictví, či zapojení odborníků z praxe do vzdělávacího procesu. Dnes je poslední šance před volbami, kdy můžeme takto důležitý zákon schválit. Proto na plénu navrhnu předřazení tohoto bodu. Jsme ale znovu svědky, že vzdělávání a změna jeho systému, není prioritou této vlády. Zároveň vyzýváme pana premiéra, aby si aktualizoval svoji předvolební knihu, ve které v souvislosti tímto zákonem prokazatelně lže,“ uvedl na tiskové konferenci předseda Starostů Vít Rakušan. 

> Prioritou koalice je také projednání novely zákona o střetu zájmu, která řeší rozhodnutí Ústavního soudu z roku 2020, který označil některé jeho části za protiústavní. „V reakci na rozhodnutí Ústavního soudu, který zrušil některá ustanovení zákona o střetu zájmu, jsme připravili novelu v červenci loňského roku spolu s dalšími politiky. Ta vyhovuje námitkám soudu, že k přístupu k údajům v centrálním registru musí být v případě nahlédnutí podána žádost. Chtěli jsme tím předejít uzavření registru, což se nakonec stalo. Náš návrh tedy počítá s tím, že do Centrálního registru oznámení, tedy na majetková přiznání politiků, se bude nahlížet pouze na základě předchozí žádosti. Vůbec nerozumím krokům hnutí ANO, který projednání zákona blokují. Proto bude naší snahou, aby byl tento bod zařazen na program jednání pléna,“ předeslala kroky koalice místopředsedkyně hnutí STAN Věra Kovářová. Podle ní je správné, že se do návrhu novely zákona dostalo i další ustanovení, podle kterého budou vyjmuti z podávání majetkového přiznání neuvolnění místostarostové nejmenších obcí a neuvolnění členové rady v obcích prvního a druhého typu.

> Předseda poslaneckého klubu Pirátů Jakub Michálek navázal na svou předřečnici a vyjmenoval celou řadu oblasti, v nichž je Andrej Babiš v dlouhodobém a neřešeném střetu zájmů: „ČR dostala od Evropské komise ultimátum, v němž upozorňuje na nutnost vyřešit střet zájmů, který se vztahuje k panu premiérovi a jeho firmám. Záleží na komunistech a SPD, zda budou dál krýt Andreje Babiše, anebo vyslyší své voliče. Premiér má střet zájmů v oblasti dotací, kde mu narostly na trojnásobek, dostává investiční pobídky, které jiní nedostávají – např. na toastovou linku, ve zdravotnictví zprivatizoval oblast diagnostiky, nyní expanduje v oblasti léčby rakoviny, vlastní 30 procent novinového trhu, má své lidi v radách ČT a ČRo, v potravinářství zajišťuje dodávky pečiva, uzenin a masa do škol ze svého holdingu, do ČIŽP dosadil své lidi z Agrofertu, v justici vyvíjela ministryně Benešová nátlak na vrchního státního zástupce Pavla Zemana, aby rezignoval, v oblasti podnikání využívá kontaktů pana Faltýnka, pokusil se prodloužit přimíchávání biopaliv, díky němuž mohl zdražit benzín. To vše jsou aktivity premiéra Babiše, který jako tasemnice vysává zdroje svého hostitele. Máme poslední možnost toto ukončit, pokud se zítra projedná novela zákona o střetu zájmů a tím zachránit 180 miliard podpory z EU.“

