---
date:         2021-09-27
category:     blog
tags:         životní-prostředí obchod-a-průmysl
layout:       post
title:        "Peníze na pomoc lidem, nikoliv na podporu uhlobaronů, reagují Piráti a Starostové na plány vicepremiéra Havlíčka"
image:        /assets/img/articles/2021/lukas-wagenknecht00.jpg 
author:       
---


 

Praha, 27. září 2021 – Piráti a Starostové nedovolí, aby uhlobaroni inkasovali za předražené ceny energií na úkor běžných domácností. Návrh vicepremiéra Karla Havlíčka, aby z výnosů emisních povolenek, jejichž ceny rychle stoupají, bohatla hrstka oligarchů, koalice odmítá. Rostoucí náklady občanů za energie chce ministr Havlíček kompenzovat zavedením další sociální dávky, tzv. energetickým voucherem. Podle zástupců koalice Pirátů a Starostů se jedná o další byrokratizaci. Zavádění nové dávky znamená ještě větší komplikování sociálního systému a snížení efektivity pomoci. Pomoci by přitom mohla úprava životního minima či zlepšení fungování Modernizačního fondu. Spekulaci s emisními povolenkami obě koaliční strany striktně odmítají. 

> „V Modernizačním fondu nyní skončí desítky miliard z emisních povolenek a je na vládě, jak efektivně s fondem naloží. Především z něj musí podpořit opravdovou modernizaci energetiky včetně teplárenství a snížit tak naší závislost na fosilních palivech,” uvedl poslanec Pirátů Petr Třešňák. 

> Aby prostředky končily v kapsách uhlobaronů namísto tam, kde pomohou občanům, kterých se těžba dotýká, odmítá pirátský senátor Lukáš Wagenknecht: „Piráti budou podporovat v rámci evropského sociálního dialogu na zmírnění dopadu růstu cen emisních povolenek vyplacení těchto peněz pro běžné spotřebitele. To znamená pro všechny domácnosti, nejen pro vyvolenou hrstku.“ 

> Josef Bernard, kandidát Starostů v Plzeňském kraji, varoval před zneužíváním systému emisních povolenek k jiným účelům, než jsou určeny: „To už je opravdu blázinec. Peníze z emisních povolenek musí jít na modernizaci naší energetiky, ne zpátky těm, kteří klima a naše životní prostředí nejvíce zatěžují.”

Zástupci koalice Pirátů a Starostů budou také dále tlačit návrh na úpravu horního zákona o ochraně a využití nerostného bohatství, který předložila skupina senátorů v čele s Miroslavem Balatkou. Šance na jeho schválení by mohla být podle předkladatelů po ustavení nové Poslanecké sněmovny. Návrh přitom dříve nepodpořil ani jeden poslanec za ANO, SPD a KSČM z Ústeckého a Karlovarského kraje, přestože šlo o peníze pro jejich vlastní regiony. 

> „Naší snahou je rozložit úhradu z vydobytých nerostů vedle obcí a státu i mezi kraje, které jsou těžbou přímo postiženy. Regiony by měly získat více peněz z poplatků, které těžaři platí. Návrh se nezaměřuje pouze na regiony, kde probíhá povrchová těžba hnědého uhlí, ale i povrchová těžba ostatních nerostů jako je písek a kámen. Nové rozdělení bude počítat s 33 procenty pro obce, což zůstává beze změny, 37 procenty nově pro kraje a 30 procenty pro státní rozpočet. Poplatek se tedy nezvyšuje, pouze se mění jeho rozdělení,“ uvedl Balatka. 
