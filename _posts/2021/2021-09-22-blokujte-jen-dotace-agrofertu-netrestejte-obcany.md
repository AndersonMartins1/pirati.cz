---
date:         2021-09-22
category:     blog
tags:         evropská-unie korupce
layout:       post
title:        "Blokujte dotace pouze Agrofertu, žádají Piráti a Starostové Evropskou komisi. Za střet zájmů Andreje Babiše nemají být trestání běžní občané"
image:        /assets/img/articles/2021/Bartos, Rakusan STAN.jpg
author:       
---




Praha, 22. září 2021 – Právě dnes končí lhůta, do kdy musí české ministerstvo informovat Evropskou komisi o zavedení funkčního systému postihujícího střet zájmů. Pokud i nadále budou předpisy ke střetu zájmů porušovány, tak Evropská komise zablokuje všechny kohezní dotace a dokonce i 180 miliard korun z fondu obnovy pro Česko. Protože střet zájmu premiéra Andreje Babiše stále trvá, je pravděpodobné, že budou peníze reálně v ohrožení. Za problémy premiéra by tak byl potrestán běžný český občan či podnikatel. Piráti a Starostové proto zasílají Evropské komisi dopis, v kterém navrhují, aby nepřistupovala k plošnému zastavení kohezních dotací. Ale zaměřila se pouze na viníky - tedy blokovala pouze dotace čerpané koncernem Agrofert do doby, než se česká ministerstva začnou řídit platnými pravidly.

> „Evropská komise ztrácí trpělivost s českými úřady, které jsem v posledních letech i já třikrát upozorňoval, aby začaly dodržovat zákony. Na problém se střetem zájmu pana premiéra upozorňovala i řada nezávislých expertů. Situace tedy nemusela dojít tak daleko. Jednání pana premiéra dnes reálně ohrožuje mimo jiné 180 miliard korun z fondu obnovy pro Česko, které potřebujeme pro postcovidovou obnovu, rozvoj firem, školství, moderních technologií či například digitalizace. Je zcela neakceptovatelné, aby běžní občané a podnikatelé byli trestání za hamižnost pana premiéra a hradili způsobenou škodu. Ministryně avizovala, že její ministerstvo dnes v dopise Evropské komisi uvede, že všechna opatření proti střetu zájmů úspěšně zavedlo. O tom lze ovšem odůvodněně pochybovat. Proto jsme se rozhodli popsat Evropské komisi skutečný stav věci a doporučili zaměřit se na reálné viníky situace, aby nebyli za chyby premiéra trestání lidé,“ vysvětlil předseda Pirátů Ivan Bartoš.

Evropská komise ve svém dopise pohrozila zablokováním všech dotací například v operačním programu Podnikání a inovace pro konkurenceschopnost anebo v programu Výzkum, vývoj a vzdělávání. Podmínka vyřešení střetu zájmů se týká rovněž 180 miliard z fondu obnovy. 

Již nyní Evropská komise některé dotace koncernu Agrofert neproplácí a hrazené jsou pouze z národních zdrojů. Za minulý rok získal tento koncern na dotacích téměř 1,7 miliard Kč. Pokud by Evropská komise zablokovala tomuto holdingu všechny dotace (včetně přímých plateb), Andrej Babiš byl byl pravděpodobně donucen konečně svůj střet zájmů řešit a neohrožoval jím zájmy Česka. 

> „Členové vlády dnes primárně bojují za zájmy koncernu Agrofert na úkor běžných občanů a podnikatelů. Úředníci státní správy mají pak obavu činit kroky, které by nesledovaly zájmy soukromého byznysu pana premiéra. Někteří z nich dokonce museli odejít, když se pokusili jednat nezávisle. Osobně jsem se zajímal například o situaci na zemědělském fondu, který  vydával vzájemně se vylučující rozhodnutí, když rozhodoval o podnikání pana Babiše. Pokud by Piráti a Starostové byli součásti příští vlády, tak se zasadí o to, aby tento pocit strachu na úřadech byl již minulostí a úředníci mohli fungovat zcela nezávisle a profesionálně. Pan premiér musí dodržovat zákony stejně jako běžní občané,“ vysvětlil předseda Starostů Vít Rakušan.

Koncern Agrofert získává nejenom dotace, ale rovněž veřejné zakázky. Jejich hodnota během 3 let dosáhla 20 miliard korun. Piráti proti již v roce 2019 podali trestní oznámení, které postupně v letech 2020 a 2021 doplňovali a celkově kriminalistům doručili kolem 100 příloh. Případem se zabývá Evropská žalobkyně a současně i Vrchní státní zastupitelství v Praze.
