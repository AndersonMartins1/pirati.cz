---
date:         2021-10-27
category:     blog
tags:         lidská-práva evropská-unie
layout:       post
title:        "„Dbát na lidská práva je nejen správné, ale taky účelné,“ řekla Gregorová na debatě o rozšiřování EU"
image:        /assets/img/articles/2021/marketa-gregorova04.jpg
author:       
---

Brusel, 27. října 2021 – Měla by EU přijímat další země? Má současná EU kapacitu absorbovat další členské státy? I to se diskutovalo v rámci Konference o budoucnosti Evropy se zástupci České republiky, Německa a Rakouska. Tématem bylo rozšiřování EU s ohledem na státy Západního Balkánu. Vztahy se západním Balkánem jsou součástí procesu stabilizace a přidružení zahájeného v roce 1999. Týká se zejména Severní Makedonie, Albánie, Bosny a Hercegoviny a Kosova.

Českou republiku a Evropský parlament reprezentovala v debatě tří zemí europoslankyně za Pirátskou stranu Markéta Gregorová. Podle ní je prohlubování vazeb a směřování až k případnému členství oboustranně výhodné. „Tvořit silný ekonomický i solidární blok se zeměmi v takto těsném sousedství přináší všem stranám velké množství benefitů. Postupný proces rozšiřování EU se zeměmi západního Balkánu je tedy třeba principiálně podporovat,“ vysvětlovala Gregorová.

> Míč je však podle ní také na straně členských států. EU si musí důkladně promyslet a srozumitelně formulovat, co od takového rozšiřování vlastně očekává. „Taková otázka v sobě zároveň ukrývá i smysl celé Konference o budoucnosti Evropy, neboť se tím de facto ptáme, jakou EU chceme,“ uvažovala Pirátka. „Chceme, aby byla EU společným projektem, z jehož vzájemnosti a solidarity všichni těžíme a sami mu dáváme něco nazpět? Pokud ano, pak takový projekt má smysl rozšiřovat. Anebo chceme jen pragmatické spojení individuálních států, které chtějí ekonomických benefitů EU využívat k svému rozvoji, ale nemají valný zájem odvděčovat se svou solidaritou? Pak se obávám, že by nové členské státy čekalo zklamání, nás rozčarování a EU jako takovou dezintegrace,“ uvažovala europoslankyně.

Gregorová vyjádřila také jisté pochopení pro obavy některých členských států: „Pokud se nyní některé státy dalšího rozšiřování obávají, je to do jisté míry přirozená reakce. Vzpomeňme, že stejné obavy artikulovala i ‚zakládající šestka‘, když bylo na stole první rozšiřování,“ upozorňuje europoslankyně. „A my sami, jako Česká republika, jsme byli při našem vstupu coby součást vlny ‚postsovětských‘ zemí v roce 2004 předmětem podobných obav ze strany starších členských států. Jednání tehdy trvala sedm let,“ dodala.

> Debata uskutečnila v rámci probíhající [Konference o budoucnosti Evropy](https://www.pirati.cz/tiskove-zpravy/evropska-budoucnost-podnety-obcanu.html), která si klade za cíl otevírat dialogy, ve kterých evropské stát sdílejí své vize budoucí Evropy.

V samotném závěru setkání hosté zodpovídali také otázky od účastnících se občanů, týkající se obecnějších hodnot směřování evropského projektu. Co jsou evropské hodnoty a jak souvisí s ekonomickou spoluprací? „Lidská práva, demokracie, právní stát, svoboda, lidská důstojnost a rovnost. Dbát na tyto hodnoty je přitom nejen správné, ale taky účelné! Pokud zůstaneme v obklopení státy, které na těchto hodnotách nemají zájem, dostaneme se do nevýhodné pozice – sousedi si budou moci dovolit cokoli, zatímco nás budou naše zásady svazovat. Trvat na nich je proto v zájmu lidstva i našem,“ uzavřela Markéta Gregorová.
