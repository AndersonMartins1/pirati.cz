---
date:         2021-05-26
category:     blog
tags:         legislativa stavební-zákon
layout:       post
title:        "Opozice předložila návrhy na zrychlení a usnadnění stavebního řízení. Vládní poslanci je smetli"
image:        /assets/img/articles/2021/bartos-kovarova.jpg
author:       
---
 


Praha, 26. května 2021 – Vládní poslanci dnes odmítli většinu návrhů demokratické opozice k novému stavebnímu zákonu, které by zaručily rychlejší a jednodušší povolování staveb. Návrhy Pirátů, Starostů, ODS, KDU-ČSL i TOP 09 se opíraly především o digitalizaci, co nejsnazší stavební řízení a posílení pravomocí samospráv. Místo toho Sněmovna schválila vládní verzi nového stavebního zákona, a to i přes její vážné nedostatky. Podle řady odborníků totiž legislativa ve stávající podobě vnese do výstavby jen další chaos. A to hlavně zřízením superúřadu, který bude stát poplatníky až 25 miliard, přičemž celá transformace zmrazí výstavbu na dlouhé měsíce. 

> „Na nový stavební zákon občané dlouho čekali v naději, že konečně změní extrémně pomalá a složitá stavební řízení. Bohužel se tak nestane. Vládní verze problémy neřeší, naopak vnáší do procesu další chaos a vyhazuje v krizi desítky miliard za zřízení superúřadu. Za demokratickou opozici jsme proto předložili jak vlastní komplexní verzi zákona, tak pozměňovací návrhy k nepovedenému vládnímu, které by reálně zrychlily stavební proces. Na návrzích jsme spolupracovali s řadou expertů a odborníků z praxe tak, aby firmy i občané mohli konečně stavět rychle, snadno a bez ubíjející byrokracie. Vládní poslanci ale návrhy smetli a znovu ukázali, že jim nejde o zájmy občanů a rychlá výstavba či dostupnější bydlení jsou pro ně jen plané sliby,“ uvedl předseda Pirátů Ivan Bartoš.

> „Připravili jsme ve spolupráci s dalšími opozičními stranami takový návrh zákona, který by odrážel potřeby lidí v moderním státě. To znamená zjednodušení a zrychlení stavebního řízení, což by přineslo snazší výstavbu domů i následné budování infrastruktury. Požadovali jsme, aby byly kompetence zachovány v rámci samospráv a lidé si tak mohli vše, co je potřeba, vyřídit ideálně v blízkosti svého bydliště. Chtěli jsme posílit i jejich pravomoc v oblasti územního plánování, čímž by dostala velká města možnost určit si vlastní stavební předpisy a obce tvořit územní plán bez nutnosti povolení krajského úřadu,” nastínila důvody snahy o změnu vládního zákona poslankyně Starostů Věra Kovářová. 

Kvůli schválenému stavebnímu zákonu z dílny Ministerstva pro místní rozvoj podle ní dojde jen k dalšímu záseku do státního rozpočtu. 

> „Komplikace tak přináší plánovaný vznik superúřadu, jehož zřízení vyjde až na 25 miliard. Tímto krokem ze strany vládních činitelů jen bohužel pokračuje destrukce státu i fungující samosprávy. V případě účasti v příští vládě proto bude naší prioritou společně s Piráty zrušit tento „nestavební nezákon” a napravit vše, co nově přijatý zákon nereflektuje,“ dodala poslankyně Věra Kovářová.  
