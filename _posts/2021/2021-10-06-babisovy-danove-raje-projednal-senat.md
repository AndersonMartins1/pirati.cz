---
date:         2021-10-06
category:     blog
tags:         korupce kontrola-moci-a-mocných
layout:       post
title:        "Senátní komise projednala Babišovo vyvádění majetku přes daňové ráje. Jeho jednání naplňuje skutkovou podstatu trestných činů"
image:        /assets/img/articles/2021/lukas-wagenknecht00.jpg
author:       
---

 

Praha, 6. října 2021 – Senátní komise v čele s pirátským senátorem Lukášem Wagenknechtem začala prověřovat nekalé transakce premiéra Andreje Babiše při pořizování stamilionového zámku ve Francii a dalších nemovitostí. Transakce dělal skrz své firmy v daňových rájích. Senátoři a odborníci z oblasti daňového práva i oblasti problematiky praní špinavých peněz se jednomyslně shodli, že Babišovy transakce naplňují znaky několika trestných činů a podezřelého obchodu v souvislosti s praním špinavých peněz. 

 

> „Je neskutečné, jaké metody skrývání majetku využívá premiér této země. Zámky ve Francii přes daňové ráje nejvíce nakupují ruští oligarchové a jak teď vidíme i český premiér. Skoro to působí dojmem, že pan Babiš vyvádí majetek, aby měl záložní plán pro únik z republiky pro případ, že se mu nepodaří zůstat u politické moci. A dále ji tak zneužívat k podnikání a ovlivňování úřadů,” konstatuje předseda komise Lukáš Wagenknecht.

 

Ve středu 6. října 2021 proběhlo jednání Stálé komise Senátu pro dohled nad poskytováním veřejných prostředků a pro analýzu kontrolních postupů finanční správy. Obsahem jednání byla kauza Pandora Papers, ve které figuruje premiér ČR Andrej Babiš. Komise dospěla k několika zásadním závěrům.  

 

Babišova společnost z Britských panenských ostrovů nedodržela oznamovací povinnost v daňovém řízení před českými úřady a současně v důležitých výkazech, zprávách o vztazích, byly Babišovy machinace zatajeny. Tato porušení naplňují skutkovou podstatu trestných činů nesplnění oznamovací povinnosti v daňovém řízení a zkreslování údajů o stavu hospodaření a jmění.

 

Premiér Babiš opakovaně zatajoval obchodní transakce ve svém majetkovém přiznání, což je dalším porušením českého zákona. Celá utajovaná finanční operace vykazuje znaky tzv. “podezřelého obchodu” definovaného zákonem o praní špinavých peněz. 

 

Komise bude v analýze Babišova off-shorového podnikání pokračovat, stejně tak se bude výhledově věnovat i dalším Čechům figurujícím v této kauze. Senátoři také jménem komise plánují oslovit příslušné instituce jako je FAÚ, ČNB, EUROPOL nebo EPO.
