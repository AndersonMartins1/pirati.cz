---
date:         2021-09-14
category:     blog
tags:         evropská-unie
layout:       post
title:        "“Je potřeba se nebát se a brát to jako normální,” říká mladý český starosta v podcastu Pirátky Gregorové"
image:        /assets/img/articles/2021/papajanovsky-gregorova.JPG
author:       
---

Praha, 3. září 2021 – Respekt jsem si u starších vydobyl politickou prací. To říká v novém podcastu kampaně „Politika je pro všechny“ teprve 26letý starosta České Kamenice Jan Papajanovský. Europoslankyně Markéta Gregorová /Piráti/ [ho vyzpovídala v rámci unikátní série podcastů stejnojmenné kampaně](https://www.youtube.com/watch?v=r8hyysWKAsA). 

Ještě než se stal ve 23 letech nejmladším českým starostou, zakládal už jako student Českou středoškolskou unii, byl v opozici čtyři roky v kamenickém zastupitelstvu, stihl i krátkou učitelskou praxi na základní i střední škole, práci pro celkem tři ministry financí - a dokončuje studium práv. Jak se to dá stíhat? Měl v mladém věku problém získat si důvěru občanů? A chtějí Češi po politicích, aby byli supermani?

> “Naše obec má něco přes pět tisíc obyvatel. Myslím, že se nám podařilo místní víc zapojit do politiky. Byli jsme první, kdo zkusil regulérní volební kampaň. A teď pořádáme pravidelné měsíční čtvrtky u kávy, kde sdílíme a diskutujeme podněty, a místní si na to zvykli a chodí. A je vidět, že i lidé, kteří třeba věcně nepodporují naši politiku, tak tuhle otevřenost radnice oceňují a zapojují se,” popisuje starosta České Kamenice.

> “Občanku jsem často učil tak, že jsme si se studenty přečetli článek o tom, co se zrovna stalo v politice, a pak jsme o tom hodinu diskutovali a já jsem jim na tom vysvětloval, jaké má kdo pravomoce, procesy atd. Ukazoval jsem jim na tom, že zajímat se o politiku je normální,” dodává.

Kampaní Politika je pro všechny se snaží europoslankyně Markéta Gregorová přitáhnout do politiky nové osobnosti, které nepatří do tradičních politických škatulek. Iniciativa financována z prostředků evropské frakce Greens/EFA. Oficiální web najdete na [politikaprovsechny.eu](http://politikaprovsechny.eu/) a kampaň můžete sledovat na sociálních sítích  [Facebook](https://www.facebook.com/MEPGregorova), [Twitter](https://twitter.com/MarketkaG), [Instagram](https://www.instagram.com/ruzovarebelka/).
