---
date:         2021-03-11
category:     blog
tags:         nucená-práce čína lidská-práva
layout:       post
title:        "Zákaz zboží vyrobených nucenou prací dětí nebo Ujgurů. Europarlament chce posílit lidská práva"
image:        /assets/img/articles/2021/Gregorova 4.jpg
author:       
---

Brusel, 11. března 2021 - Firmy, které dodají do Evropské unie zboží vyráběné pomocí nucených prací, budou muset platit pokuty. Požaduje to Evropský parlament. Ten ve středu navrhl legislativu, která by zavedla povinnosti kontrolovat zboží ze třetích zemí. Podle pirátské europoslankyně Markéty Gregorové je na podobnou legislativu nejvyšší čas.

> „Vážné porušování lidských práv nebo ekologické katastrofy příliš často souvisejí s výrobky, které dovážíme do Evropské unie. Někteří z nás si určitě stále pamatují tragický kolaps Rana Plaza, oděvní továrny v Bangladéši, kde se vyrábělo oblečení primárně pro evropský trh a při jejímž kolapsu zemřelo přes tisíc lidí. Tato nehoda je symbolem špatně řízených globálních dodavatelských řetězců a měli bychom tomu předcházet - k čemuž právě tato legislativní iniciativa nabádá,“ vzpomíná Gregorová.

Právě do bangladéšské továrny museli přijít pracovat dělníci a dělnice i ve chvíli, kdy už se na budově začínaly objevovat trhliny. Gregorová, podobně jako její kolegové, vnímá nový návrh jako důkaz, že může politika znovu získat kontrolu nad finančními zájmy a vrátit odpovědnost globálním společnostem.

Markéta Gregorová dlouhodobě upozorňuje na porušování lidských práv muslimských obyvatel čínské provincie Sin-ťiang, Ujgurů. Ti jsou podle organizací na ochranu lidských práv nedobrovolně drženi v internačních táborech a využíváni k nuceným pracím. „Navržená pravidla vyžadují naprostý zákaz výrobků souvisejících s vážným porušováním lidských práv, jako je například nucená nebo dětská práce, tedy mířící i na pracovní tábory Ujgurů v Číně,“ komentuje Gregorová.

Podle europarlamentu jsou obětí nucené práce hlavně děti – a to zhruba 152 milionů. I kvůli špatnému vymáhání práv ve třetích zemích přišel právě s tímto návrhem. Vlastní legislativu má Evropská komise připravit do poloviny roku. 
