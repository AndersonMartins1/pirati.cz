---
date:         2021-10-20
category:     blog
tags:         evropská-unie legislativa
layout:       post
title:        "Europoslanci požadují jednotné označování potravin a konec klecových chovů"
image:        /assets/img/articles/2021/kolaja-peksa.jpg
author:       
---

Štrasburk, 20. října 2021 - Udržitelnější produkci kvalitních potravin a zákaz dvojí kvality potravin požadují europoslanci v nově schválené zprávě. To reaguje na strategii “Od zemědělce ke spotřebiteli,” kterou představila Evropská komise v květnu 2020. Europoslanci se v textu věnují také ukončení klecových chovů či jednotnému označování potravin. Cílem strategie je do roku 2050 vyrábět potraviny klimaticky neutrálně a to s minimálním znečištěním.  

> „Spotřebitelé by měli mít možnost při nákupu snadno a rychle zjistit, odkud přesně zboží pochází, jak a kde bylo vyrobeno a zda byly při výrobě živočišných produktů využívány udržitelné metody, včetně dobrých podmínek chovu. Na obalu výrobku by proto mělo být jasně čitelné, jaká je jeho výživová hodnota, a to včetně údajů o zpracování produktu a označení všech zemí původu. Informovanost spotřebitelů je klíčová pro jejich rozhodnutí. Jenom tak můžeme účinně bojovat proti podvodům na spotřebitelích,” komentuje zprávu  pirátský místopředseda Evropského parlamentu Marcel Kolaja.

Díky přesným informacím uvedeným na obalu výrobků se budou moci spotřebitelé také lépe rozhodovat, zda nedají přednost zdravějším variantám. „Jsem rád, že zpráva odsuzuje také dvojí kvalitu potravin v Evropě. Nemůžeme z lidí dělat občany druhé kategorie a klamat je různou kvalitou výrobků v jednotlivých členských zemích,” doplňuje Kolaja.

Europoslanci také vyzývají Evropskou komisi, aby co nejdříve předložila legislativu o zákazu klecových chovů. „Není možné, abychom na samotný zákaz čekali tak dlouho, když už jasná většina europarlamentu podpořila občanskou iniciativu Konec doby klecové. Komise musí jednat okamžitě," říká pirátský europoslanec Mikuláš Peksa.

> „Na zákazu klecových chovů se shodne celá Evropa. Je nutné to přenést do konkrétního zákona. Shoda je také na roku 2027, což by měla být chvíle, kdy už žádné zvíře na farmách v Evropě nebude trpět v kleci. A nejde jen o slepice, ale o všechna hospodářská zvířata. Evropa musí být lídr v zajišťování kvalitních podmínek pro chov zvířat," dodává Peksa.
