---
date:         2021-05-13
category:     blog
tags:         životní-prostředí legislativa
layout:       post
title:        "Piráti chtějí předcházet ekologickým haváriím jako byla Bečva. Navrhují efektivnější úpravu legislativy"
image:        /assets/img/articles/2021/balcarova-elfmark.jpg
author:       
---
 

 

Praha, 13. května 2021 – Na Výboru pro životní prostředí dnes proběhl online kulatý stůl k ministerské novele vodního zákona. Ta by měla vést k efektivnější prevenci ekologických havárií typu řeky Bečvy, o což Piráti dlouhodobě usilují. Bohužel současný návrh má ještě řadu nedostatků, Piráti připomínkovali například vymezení role a odpovědností jednotlivých orgánů v řešení a šetření havárií. Na akci vystoupili úředníci ve třech blocích zaměřených na informace o obsahu novely, statistiku činnosti ČIŽP v oblasti havárií a na český integrovaný záchranný systém. Nechyběli ani zástupci Ministerstva životního prostředí, České inspekce životního prostředí a dotčených krajů. 

> „Piráti po ekologické katastrofě na řece Bečvě a zmatcích, které vyšetřování havárie provázely, jasně požadovali, aby byla revidována legislativa. Požadovala jsem především, aby byl stanoven jasný postup a pravomoci při řešení obdobných krizí. Ministerstvo životního prostředí novelu vodního zákona sice předložilo, ale obsahuje řadu nejasností a systémových chyb. Proto Piráti návrh novely připomínkovali. Uspořádat kulatý stůl k tomuto tématu byl pro mě další logický krok jakožto předsedkyně Výboru pro životní prostředí. Jeho průběh nám ale potvrdil, že novela potřebné řešení nepřináší a nereaguje na zadání Sněmovny, diskuze bude muset pokračovat,“ uvedla pirátská předsedkyně Výboru pro životní prostředí Dana Balcarová. 

> „Při havárii na Bečvě se ukázalo, že nejsme na podobné události připraveni, neumíme je řešit a co hůř, neumíme jim efektivně předcházet. Legislativní změny by proto měly směřovat nejen na vyjasnění postupu řešení a pravomocí zasahujících orgánů či na zvyšování pokut za způsobení havárie. Ale především na opatření, která by přispěla k prevenci havárií, například větší kontrolu vypouštěných vod a subjektů nakládajících s nebezpečnými látkami. Na dnešním kulatém stole však byla z této oblasti zmíněna jen staronová povinnost schvalování provozních řádů čistíren vodoprávními úřady. Mnohé oblasti novely jsou navíc stále přinejmenším diskutabilní a nebyly zástupci ministerstva dostatečně odůvodněny, například navýšení havarijního fondu krajů, které je podle zástupců krajů nepotřebné, nebo nezahrnutí úřadů Povodí do řešení havárií,“ doplnil pirátský poslanec a člen výboru František Elfmark.

Podle údajů ČIŽP je průměrná objasněnost původce havárie okolo 50 procent, což úřad vnímá jako úspěch. Piráti hodlají tento poměr pomocí navržených úprav zlepšit.
