---
date:         2021-08-09
category:     blog
tags:         sněmovna vláda bezpečnost 
layout:       post
title:        "Piráti a Starostové: Premiér kličkuje před jmenováním ředitele BIS"
image:        /assets/img/articles/2021/lukas-kolarik01.jpg
author:       
---

 

Praha, 9. srpna 2021 – Dosavadní ředitel BIS Michal Koudelka povede službu do jmenování řádného ředitele příští vládou. Předseda vlády Andrej Babiš (ANO) a místopředseda vlády Jan Hamáček (ČSSD) se rozhodli pro dočasné řešení, které obchází zákon. Podle Pirátů a Starostů se vláda vyhnula odpovědnosti, která jasně vyplývá ze znění zákona, podle nějž ředitele jmenuje vláda po projednání na příslušném výboru Poslanecké sněmovny. Páteční mimořádná schůze Sněmovny proto nebude mít na další události vliv. Odborníci i mezinárodní bezpečnostní komunita hodnotí práci končícího ředitele Michala Koudelky kladně a vláda 26. dubna schválila návrh na jmenování ředitele BIS Koudelky do hodnosti generála. Podle zástupců koalice Pirátů a Starostů je proto dočasné pověření Koudelky alibismem, kterým se vyhýbá přímému rozhodnutí a snaží se najít kompromisní řešení vůči požadavkům prezidenta Miloše Zemana. Ten dlouhodobě činnost kontrarozvědné služby kritizuje a opakovaně dosavadního ředitele Koudelku do hodnosti generála proti veškerým zvyklostem nejmenoval. 

> „Premiér Babiš lavíruje mezi názory expertů a naší bezpečnostní mezinárodní reputací na jedné straně a zájmy Hradu a prezidenta Zemana na straně druhé. Premiérovo řešení, aby se vlk nažral, ale koza zůstala celá, bohužel vnáší do českého bezpečnostního i právního prostředí další nestabilitu a chaos. Michal Koudelka je uznávaný odborník a za jeho prací jsou viditelné výsledky, o čemž jsem se mohl osobně přesvědčit z pozice člena Výboru pro bezpečnost. Není důvod pro to, aby premiér kličkoval před zákonem. Vzhledem k tomu, že vláda navrhla jmenování plukovníka Koudelky do hodnosti generála, nezdá se, že by měla k jeho práci výhrady. Premiér by měl proto postupovat obdobně jako v případě jmenování vrchního státního zástupce, kdy vláda rovněž s novým jménem neotálela,“ sdělil poslanec Pirátů Lukáš Kolářík.

> „Andrej Babiš sice udělal úkrok stranou a panu Koudelkovi neprodloužil mandát jen napůl, ale platí, že ustupuje prezidentu Zemanovi. Jinak by ředitele BIS podržel. Andrej Babiš potřebuje prezidenta, protože ztratil a ztrácí důvěru lidí. Snad už brzy nebude klíčové instituce ohrožovat srabácký oligarcha,“ komentoval vývoj situace Vít Rakušan, předseda Starostů a nezávislých.

Michalu Koudelkovi vyprší 15. srpna. Dočasně bude funkci ředitele vykonávat do jmenování nového ředitele vládou vzešlou z říjnových parlamentních voleb. Zákon o zpravodajských službách dočasné vedení služeb nijak neupravuje. Svolaná páteční mimořádná schůze Sněmovny, na jejímž programu je jednání o řediteli BIS, proto ztratila opodstatnění.
