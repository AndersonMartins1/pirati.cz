---
date:         2021-02-09 
category:     blog
tags:         europoslanci bělorusko piráti lidská-práva lipavský 
layout:       post
title:        "Den solidarity s Běloruskem: Piráti vyvěšují vlajky a plánují stupňovat tlak"
image:        /assets/img/articles/2021/Marketa Gregorova Belorusko.jpeg
author:       
---

Praha/Minsk, 9. února 2021 - Půl roku protestů, naděje v nedohlednu. Tak by se zatím daly shrnout snahy občanské společnosti v Bělorusku svrhnout Alexandra Lukašenka. Ten se přesně před půl rokem prohlásil prezidentem. Čeští Piráti u příležitosti Dne solidarity s Běloruskem, který na neděli 7. února vyhlásila lídryně opozice Světlana Tichanovská, vyvěšují po celé republice běloruské vlajky a spouští také informační web. Další aktivity budou následovat.

 

Před půl rokem proběhly v Bělorusku volby. Výsledek však neodpovídá nezávislým exit pollům provedeným jak v Bělorusku, tak v zahraničí, ani tomu, co oznámily některé místní volební komise. Podle těchto údajů Tichanovská dosáhla mnohem lepšího výsledku než Lukašenko. Občané od té doby protestují v ulicích, podle europoslankyně Markéty Gregorová ale režim jen dál utahuje šrouby.

 

> „Aktuálně je ve vězení za politické vězně označeno 228 lidí a číslo stoupá. Sankce zatím neměly reálný efekt a Lukašenko odmítá odstoupit, dle svých slov ‚dokud ho nezabijí‘. Přitvrzují také nová trestní stíhání členů Koordinační rady běloruské opozice, již se Lukašenko snaží za každou cenu potřít,“ popisuje situaci Gregorová, která v prosinci [adoptovala](https://www.pirati.cz/tiskove-zpravy/gregorova-adoptovala-politickou-vezenkyni.html) politickou vězenkyni Kasyu Budzko a zorganizovala psaní dopisů politickým vězňům.

 

> „Česko Bělorusům poskytuje významnou pomoc, ať už zraněným z demonstrací nebo zdravotníkům, nebo také deseti miliony korun z rozpočtu ministerstva zahraničí. Čistě ad hoc řešení jsou ale pouze hašením požárů. Musíme být schopni vytvářet takové prostředí, aby ti, kdo porušují lidská práva, za své zločiny museli pykat. Evropská unie má k dispozici například nově schválený tzv. Magnitského zákon, i pro Česko máme návrh podobné legislativy hotový. Zahraniční politika založená na lidských právech má v Evropě své místo a zasazoval bych se o tento směr i vůči Bělorusku,” doplňuje poslanec Jan Lipavský, místopředseda zahraničního výboru a autor českého návrhu tzv. Magnitského zákona.

 

Jako symbol solidarity s občany a odporu k aktuálnímu režimu Piráti také dnes vyvěsili ve městech i krajích historické běloruské vlajky, vydali informační [webové stránky](https://zo.pirati.cz/tema/belorusko/) a plánují diskuse s běloruskými aktivisty a politiky v České republice.

 

> „Na novém webu shrnujeme, co už se za nás ve snaze pomoci běloruským občanům stalo, od srpnových protestů po nedávné psaní politickým vězňům. V těchto aktivitách rozhodně budeme pokračovat, na konec února navíc plánujeme dvě debaty se zástupci běloruské opozice a budeme o nich informovat na webu i sítích,“ dodává k dalším aktivitám Gregorová.
