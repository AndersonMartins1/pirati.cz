---
date:         2021-01-22
category:     blog
tags:         sněmovna legislativa školství vzdělávání
layout:       post
title:        "Poslanecká sněmovna podpořila návrh Pirátů na zvýšení platů učitelů. Dosáhnout má 130 procent průměrné mzdy"
image:        /assets/img/articles/2021/lukas-barton00.jpg
author:       
---
 


 

Praha, 22. ledna 2021 – Poslanecká sněmovna dnes v rámci schvalování vládní novely zákona o pedagogických pracovnících přijala pozměňovací návrh Pirátů na navázání platu učitelů na průměrnou mzdu. Cílem je, aby plat učitelů vzrostl na 130 procent průměrné mzdy. Díky návrhu Pirátů bude růst platu učitelů předvídatelnější a umožní rychlejší růst platu učitelů v prvních 10 letech praxe. Platově si rovněž polepší pedagogové v předškolním vzdělávání, které je dlouhodobě finančně poddimenzované. O zákonu jako celku dnes Sněmovna hlasovat nestihla, hlasování by mělo proběhnout v příštím týdnu.

V rámci členských států EU a zemí OECD patří platy učitelů v České republice dlouhodobě mezi nejnižší, a to prakticky napříč všemi stupni vzdělání. „Přestože jsme v posledních letech mohli pozorovat výraznější nárůst průměrného platu učitelů a dalších pedagogických pracovníků, tento trend historicky nedostatečně reflektoval vývoj průměrné mzdy v ČR. Do roku 2018 de facto docházelo k dorovnání průměrného platu učitelů a dalších pedagogických pracovníků vůči průměrné mzdě v ČR. Zároveň se potýkáme s nedostatkem kvalifikovaných učitelů, který se bude, vzhledem k věkové struktuře učitelů, v následujících letech dál prohlubovat,” varoval poslanec Pirátů Lukáš Bartoň před nepříznivým trendem. 

> „I s ohledem na riziko dalšího prohlubování nedostatku kvalifikovaných učitelů považujeme za zcela zásadní, abychom vytvořili dostatečně finančně podnětné prostředí, které zvýší atraktivitu učitelské profese a přiláká do školství další šikovné a schopné lidi. Zlepšení platových podmínek zvýší motivaci ke studiu oborů zaměřených na přípravu budoucích pedagogů, čerstvých absolventů oborů s pedagogickým zaměřením, stávajících pedagogických pracovníků i dalších zájemců ke vstupu, respektive setrvání v pedagogické profesi,” uvádí pirátský poslanec Lukáš Bartoň.

> „Vlastní návrh řešení spočívá ve dvou rovinách: v navázání minimálního objemu finančních prostředků státního rozpočtu na platy učitelů a dalších pedagogických pracovníků pro daný kalendářní rok na průměrnou mzdu v ČR a v garanci minimální výše platového tarifu ve vazbě na procentní výši průměrné mzdy za stanovené období s tím, že vláda v rámci vyjednávání rozpočtu samozřejmě může objem prostředků ještě navýšit. Dosažení úrovně minimálně 130 procent průměrné mzdy navrhujeme v roce 2023. Od roku 2024 pak porostou platy učitelů a dalších pedagogických pracovníků stejným tempem jako průměrná mzda v ekonomice. Schválený návrh vychází z jednoho z hlavních cílů Dlouhodobého záměru vzdělávání a rozvoje vzdělávací soustavy ČR 2019-2023, z usnesení Poslanecké sněmovny o zvyšování platu pedagogů a dalších pracovníků ve školství a je v souladu s programovým prohlášením vlády,” dodává Lukáš Bartoň.

Návrh počítá se zachováním ohodnocení dle výkonu v rámci nadtarifní složky platu, rovněž zohledňuje princip nulové ztráty a podmínku, že na změně modelu financování nesmí nikdo z pedagogických pracovníků tratit. [Proti návrhu](https://www.psp.cz/sqw/hlasy.sqw?g=75106&l=cz) na zvýšení platu pedagogů na 130 procent průměrné mzdy se dnes postavili pouze poslanci hnutí ANO.  
