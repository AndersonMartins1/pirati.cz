---
date:         2021-05-14
category:     blog
tags:         zdravotnictví legislativa
layout:       post
title:        "Piráti navrhli lepší dostupnost péče porodních asistentek a méně administrativy pro lékaře"
image:        /assets/img/articles/2021/richterova-malikova.jpg
author:       
---
 

Praha, 14. května 2021 – Poslankyně Pirátů Olga Richterová včera na sněmovním Výboru pro zdravotnictví navrhla, aby působení porodních asistentek hrazené pojišťovnou nebylo vázané pouze na nutnost žádanky od lékaře. Podle poslankyně se jedná o zbytečnou byrokratickou zátěž systému, která znesnadňuje ženám i novorozencům přístup k péči porodních asistentek, tedy vysokoškolsky vzdělaných zdravotnic se samostatnými kompetencemi.

> „Hlavní motivací návrhu je zjednodušení a zlepšení dostupnosti péče porodních asistentek. A umožnit ženám, aby byly doprovázeny po celou dobu jednou asistentkou, na kterou jsou zvyklé. Návrh také odlehčí lékařům administrativu spojenou s vystavením žádanky, která bývá v těchto případech jen formálním aktem. Ženy by tak už nemusely například po porodu navštívit lékaře jen kvůli žádance na péči porodní asistentky. Ta se přitom neomezuje pouze na vlastní porod, ale i na podporu kojení, předporodní přípravu, ale také umožňuje maminkám dřívější odchod z porodnice díky zajištění odpovídající péče v klidném prostředí domova,“ popsala Richterová hlavní přínosy návrhu s tím, že by nové fungování porodních asistentek ulevilo rovněž rozpočtu.

> „Návštěva porodní asistentky je levnější než další den hospitalizace v porodnici. V neposlední řadě je potřeba pamatovat se zajištěním péče po dřívějším odchodu z porodnice i na specifické situace žen po potratu nebo porodu mrtvého dítěte. Je výhodou, pokud ženu může porodní asistentka v tomto těžkém období navštívit v domácím prostředí,“ dodala Richterová.

Návrh podporuje řada sdružení, která se zabývají porodnictvím a lidskými právy. Je mezi nimi i iniciativa [Chci svoji porodní asistentku](https://chcisvojiporodniasistentku.cz/), pod jejíž otevřený dopis se během pár dnů shromáždilo více než 2600 podpisů. 

> Veronika Hažlinská, porodní asistentka a zakladatelka iniciativy, uvedla: „Můj hlavní důvod pro podporu pozměňovacího návrhu je ten, že v současnosti je systém komunitní poporodní péče naprosto nefunkční. Ženy tráví v porodnici po porodu zhruba 3-5 dní, což je jen nepatrná část šestinedělí, které s sebou nese spoustu změn a potenciálních obtíží, ať už fyzických či psychických. A my ty ženy v tomto období necháváme bez péče. To je prostě potřeba změnit.”

Problematice porodnictví se ve Sněmovně ve spolupráci s poslankyní Olgou Richterovou věnuje zdravotní analytička Pirátů Bára Malíková (kontakt: bara.malikova@pirati.cz).
