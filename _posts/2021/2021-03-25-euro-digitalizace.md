---
date:         2021-03-25
category:     blog
tags:         evropská-unie finance digitalizace
layout:       post
title:        "Evropané jsou s eurem spokojení. Europoslanci potvrdili snahu ho do budoucna digitalizovat"
image:        /assets/img/articles/2021/mikulas-peksa02.jpg
author:       
---



Brusel, 25. března 2021 - Europoslanci dnes uvítali další posun Chorvatska a Bulharska k přijetí eura a připomněli, že jsou všechny členské státy povinny zavést jednotnou měnu. Evropský parlament také konstatoval, že euro v celé unii posílí odolnost mezinárodního finančního systému. Obyvatelé států, které euro mají, jsou s ním většinou spokojeni a chtějí ho dále rozvíjet.

> „Usnesení Evropského parlamentu potvrzuje, že Evropané jsou většinově se společnou měnou spokojeni. Euro se ukázalo jako prostředek, jak zjednodušit život jak lidem, tam firmám,“ komentuje výsledek dnešního hlasování pirátský člen Výboru pro Hospodářství a měnu Evropského parlamentu Mikuláš Peksa. Zpráva také vítá snahu Evropské centrální banky euro digitalizovat. Digitální euro ale podle europoslanců nemá nahradit hotovost, pouze ji doplňovat.

> „Budování bankovní unie pokročilo a směřujeme k digitalizaci plateb pomocí digitálního eura a právnímu rámci pro využívání kryptoměn. Jako Piráti chápeme digitální Euro jako kryptoměnu, chceme aby zajistilo podobný standart soukromí jako dává klasická hotovost. Česká republika bohužel v tuto chvíli nemá na rozhodování o budoucnosti evropského finančního systému významný vliv,“ konstatuje Peksa.

O další budoucnosti digitálního eura má v polovině letošního roku rozhodnout Rada guvernérů Evropské centrální banky. Europoslanci ji ve zprávě vyzývají, aby pokračovala v hodnocení přínosů a nevýhod používání digitální měny s cílem dosáhnout rovnováhy mezi globální konkurenceschopností, inovacemi, bezpečností a ochranou soukromí.

Podle Evropského parlamentu společná měna v celé Evropské unii povede k posílení mezinárodního měnového systému, který se bude spoléhat na omezený počet měn. Díky tomu má být vyváženější a udržitelnější.
