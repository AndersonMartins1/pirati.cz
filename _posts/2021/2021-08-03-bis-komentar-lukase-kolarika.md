---
date:         2021-08-03
category:     blog
tags:         bezpečnost
layout:       post
title:        "Komentář Lukáše Koláříka: Vyjednávání o postu ředitele BIS? Vysoká hra, která se nemusí vyplatit"
image:        /assets/img/articles/2021/34_Kolarik.jpg
author:       Lukáš Kolářík
---


Praha, 3. srpna 2021 – Premiér Andrej Babiš včera jednal o situaci ve vedení BIS s prezidentem Milošem Zemanem. O blížícím se termínu konce funkčního období ředitele BIS Michala Koudelky jsme chtěli jednat jak na mimořádném Výboru pro bezpečnost, tak na plénu Poslanecké sněmovny. Jednání však zablokovali nejen vládní poslanci. Výbor se tak bude konat necelých 10 dní před vypršením mandátu ředitele Michala Koudelky. Dlouhodobý vysoký standard práce a odbornost stávajícího ředitele BIS jsou nezpochybnitelné a jeho konec ve funkci by znamenal vítězství politikaření a zjevných zájmů Hradu. Jsem přesvědčen, že by Michal Koudelka měl pokračovat. Jmenování nedůvěryhodné osoby na pozici ředitele může znamenat vážné ohrožení bezpečnostních zájmů ČR.

Nejen události kolem Vrbětic, ale mravenčí, dlouhodobá a úspěšná práce mě utvrzují v tom, že je Michal Koudelka muž na svém místě. Na jednání bezpečnostního výboru nebo komise pro kontrolu BIS pravidelně dodával poslancům skvěle zpracované materiály. V zahraničí, kde je BIS vnímána jako spolehlivý partner, má nezpochybnitelné renomé. Nevidím tedy žádný důvod k jeho výměně, a tak má rozhodně mou podporu. 

Bezpečnostní složky včetně tajných služeb musí být nezávislé na politicích. Je proto alibismus tvrdit, že ředitele BIS by měla jmenovat až nová vláda. Současná vláda Michala Koudelku za jeho zásluhy už pětkrát navrhla na povýšení, bezpečnostní výbor i komise pro kontrolu BIS jej svými usneseními už několikrát podpořily. Podporu má i u demokratické opozice a bezpečnostní komunity. 

Personální krize, která uvnitř BIS hrozí v případě destabilizace, může znamenat odchod klíčových zkušených příslušníků a jejich know-how. Hrozila by rovněž minimálně dočasná izolace služby v oblasti sdílení informací v rámci mezinárodního styku.

Bylo by proto nešťastné, aby se z osoby Michala Koudelky stala vyjednávací páka při jednání premiéra s prezidentem v rámci povolebních handlů. Mariáš s hlavou ředitele tajné služby je hra s ohněm. Bezpečnost musí být apolitická.
