---
date:         2021-04-08
category:     blog
tags:         evropská-unie korupce kontrola-moci-a-mocných
layout:       post
title:        "Peksa: Případ europoslance Zahradila ukazuje, že Evropský parlament nutně potřebuje nezávislou etickou komisi"
image:        /assets/img/articles/2021/mikulas-peksa00.jpg
author:       
---



Brusel, 8. 4. 2021 – Český europoslanec Jan Zahradil (ODS) čelí vyšetřování kvůli podezření na nepřiznání finanční podpory čínské mise v EU. Pirátští europoslanci dlouhobě prosazují vznik nezávislého etického tělesa, které by takové případy vyšetřovalo a především sankcionovalo. Chybějící etický rámec loni přiznal také Evropský účetní dvůr.

> „Nechci teď hodnotit, zda tento konkrétní příklad byl porušením vnitřních nařízení. Jako předseda skupiny přátel Tibetu bych byl asi celkem kritický: aktivita Jana Zahradila v Evropském parlamentu má dlouhodobě podobu ‚krtka‘, který vehementně tlačí komunistické (ať už čínské nebo vietnamské) zájmy a peníze. Zahradil předsedal skupině přátelství mezi EU a Čínou, která se snažila do europarlamentu tlačit čínské vlivy a propagandu. To je na půdě Evropského parlamentu nepřípustné,“ komentuje pirátský europoslanec Mikuláš Peksa.

> Předseda Evropského parlamentu David Sassoli uložil několik europoslancům, aby možné Zahradilovo mlžení okolo čínských financí vyšetřili. „Je dost nešťastné, že jeden europoslanec má kontrolovat druhého. Všichni europoslanci jsou zvolenými zástupci své země a to znamená, že jsou na stejné úrovni a mají stejná práva a povinnosti, a protože se mohou s panem Zahradilem kdykoliv potkat při vyjednávání nějaké legislativy, tak ani nemají motivaci soudit ho jakkoliv přísně. Řešením je vznik nezávislého etického tělesa pro všechny orgány EU. Takový orgán může podobné případy podrobně vyšetřit a určit, zda došlo k pochybení ze strany europoslanců. Samozřejmě takové komisi musí také náležet všechny kompetence a také možnost sankcionovat, aby to nedopadlo stylem vlk se nažral, ale koza zůstala celá,“ dodává Peksa.

> Chybějící společný etický rámec pro všechny orgány EU potvrdil loni Evropský účetní dvůr s tím, že je potřeba sjednotit a posílit stávající pravidla, a zároveň s nimi pořádně seznámit všechny zaměstnance a členy orgánů EU. „Etický orgán musí být úplně nezávislý a transparentní – zveřejňovat svá rozhodnutí a odůvodnění tak, aby byla volně dostupná. Zatím tu máme v rámci celé EU fragmentovaný a nekoncepční systém, který umožňuje politikům obcházet pravidla a poškozovat reputaci EU u veřejnosti bez jakýchkoliv důsledků. Pokud si chce Evropská unie zachovat tvář, musí udělat všechno proto, aby se na neetické chování zaměřila,“ uzavírá Peksa.
