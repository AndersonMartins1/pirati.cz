---
date:         2021-03-10
category:     blog
tags:         evropská-unie životní-prostředí
layout:       post
title:        "Peksa: Kvůli většině českých europoslanců se z dobrého návrhu pro snížení emisí a podporu evropského průmyslu stal paskvil"
image:        /assets/img/articles/2021/mikulas-peksa01.jpg
author:       
---


 

Brusel, 10. března 2021 – Evropský parlament navrhl tzv. uhlíkové clo pro produkty ze zemí s menšími nároky na životní prostředí, než má Evropská unie. To by se mělo týkat zejména energeticky náročného průmyslu jako je například výroba cementu, hliníku, skla nebo chemických látek mimo EU. Kvůli většině českých europoslanců ale návrh prošel i s několika změnami, které jsou v rozporu s původní myšlenkou. 

> „Výbor pro životní prostředí připravil kvalitní doporučení pro Evropskou komisi. Ty ale doslova vykastrovala drtivá většina českých europoslanců. I kvůli nim nesnížíme emise a zároveň postavíme bariéry obchodu,” varuje Peksa. 

Evropské firmy musí splňovat přísné emisní požadavky a za vypouštěné emise si navíc kupují emisní povolenky. Do odvětví s vysokou konkurencí, například aerolinie, ale Evropská unie určitý počet povolenek zdarma alokuje. Se zavedením uhlíkového cla to ale podle původního návrhu mělo skončit. 

> „Europoslanci, včetně většiny těch českých, ale prosadili, že tuto nesmyslnou výhodu, která ztrácí smysl, budou i nadále některá odvětví mít. To je podle mě přílišný protekcionismus evropských firem, který navíc nepovede k faktickému snížení emisí,” vysvětluje europoslanec. 

> „Smyslem návrhu je zajistit celosvětové dodržování Pařížské klimatické smlouvy. Uhlíkové clo má sloužit k tomu, aby ten, kdo emise vypouští, za ně také platil. Kvůli poslancům, jejichž zájmy jsou hnané byznysem ale zůstávají nesmyslné dotace a ekonomické výhody právě pro firmy, které vypouští do životního prostředí nejvíce emisí. Tím více ale musíme ubrat jinde a zaplatí zase ti, kteří si nemohou dovolit koupit poslance,” uzavírá Peksa.

Uhlíkové clo pro dovozy se má týkat přímých i nepřímých emisí a fungovat by podle europarlamentu mělo začít od roku 2023. Dotknout se má především energeticky náročných průmyslových odvětví, jako je výroba cementu, oceli, hliníku, rafinace ropy, výroba papíru, skla, chemických látek a hnojiv.
