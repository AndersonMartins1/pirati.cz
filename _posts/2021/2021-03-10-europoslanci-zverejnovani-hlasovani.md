---
date:         2021-03-10
category:     blog
tags:         evropská-unie transparence
layout:       post
title:        "Kolaja vyzývá ke zveřejňování hlasování europoslanců. Evropský parlament dál zůstává netransparentní"
image:        /assets/img/articles/2021/marcel-kolaja00.png
author:       
---

Brusel, 10. března 2021 - Hlasování ve výborech Evropského parlamentu zůstává anonymní. Přes dlouhodobý tlak jeho místopředsedy, Marcela Kolaji, se nepodařilo prosadit větší transparentnost této evropské instituce. Záležitostí se odmítla zabývat Konference předsedů výborů. Veřejnost, ale ani sami europoslanci, si tak nemohou ověřit hlasování členů výborů. Podle Kolaji to je problém zejména nyní, kdy jednání výborů probíhají distančně a je potřeba zajistit volební systém proti neúmyslným chybám i proti úmyslným manipulacím s hlasy.

> „Bohužel se nám s kolegy stále nepodařilo prosadit větší transparentnost při hlasování ve výborech Evropského parlamentu, jelikož se Konference předsedů výborů odmítla větší průhledností hlasování zabývat. Nejen, že si občané nemohou ověřit, jak hlasovali jejich volení zástupci. Navíc si ani samotní europoslanci nemohou být jistí, že jejich hlasy byly správně započítány,“ uvádí Kolaja.

> „Přitom v důsledku mého snažení obsahuje jednací řád Evropského parlamentu podmínku, že europoslancům musí být umožněno ověřit, že jejich hlas byl správně započítán. Nevolám tak po ničem jiném než po dodržování pravidel,“ uvádí Kolaja.

Již na jaře 2020 prosadil Kolaja zveřejňování hlasování europoslanců na plenárním zasedání. Hlasování ve výborech však bohužel stále zůstává netransparentní a neověřitelné. 

> „Přestože se nám nyní nepodařilo prosadit větší transparentnost v parlamentních výborech na Konferenci předsedů výborů, náš boj nevzdávám a znovu otevřu diskusi na toto téma v předsednictvu Evropského parlamentu,“ dodává Kolaja.
