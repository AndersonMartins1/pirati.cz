---
date:         2021-03-08
category:     blog
tags:         interrupce polsko lidská-práva
layout:       post
title:        "Zákazy přesouvají interrupce do ilegality. Pirátky spouští web na podporu práv žen"
image:        /assets/img/articles/2021/bartosova_gregorova.jpg
author:       
---

Praha/Brusel, 8. března 2021 – Pirátky Markéta Gregorová a Lydie Bartošová u příležitosti Mezinárodního dne žen spouštějí ilustrovaný web [Tojestwojna.cz.](https://zo.pirati.cz/tojestwojna/) Reagují tím na posilování tendencí k omezování již vydobytých ženských práv a svobod v okolních zemích v čele s Polskem.

V Polsku pod vedením strany Právo a spravedlnost platí de facto zákaz potratů (včetně vážně poškozených plodů), šrouby se utahují i na Slovensku. V České republice Ministerstvo zdravotnictví nakonec ustoupilo [tlaku veřejnosti i Pirátů](https://www.pirati.cz/tiskove-zpravy/potraty-v-polsku.html) Františka Kopřivy a Markéty Gregorové a potvrdilo, že Polkám umožní interrupce na svém území.

Podle obou političek jde o zjevný a nebezpečný trend. „Abychom pochopili, jak ‚efektivní‘ všechny tyto zákazy jsou, podívejme se na data o tom, jak se ženy rozhodují. Náš nový web ukazuje konkrétní skutečné příběhy nejen polských žen, doplněné ilustracemi. Jejich situace je mnohdy tak vážná, že jsou ochotné riskovat svoje zdraví i bezpečí – proto si zaslouží naši podporu,“ vysvětluje motivace členka meziresortního týmu pro lidská práva Lydie Bartošová. „Nyní navíc důsledky pandemie těžce dopadají právě na ženy a pečující. V takovém čase je snaha omezovat práva na rozhodování o vlastním těle obzvlášť cynická,“ dodává.

> Europoslankyně Markéta Gregorová před časem ve věci práv polských žen interpelovala Komisi i Radu. „V takových případech ale politické apely nestačí. Potřebujeme osvětovou kampaň a já jsem ráda, že můžu sama pomoci s kampaní To jest wojna, která se přidává k polskému vzoru. Někomu může znít ‚válka‘ jako přehnaný pojem, podle mě ale jen vyjadřuje urgenci tématu a zoufalou situaci polských žen,“ přidává svou motivaci Gregorová.

Webová stránka Tojestwojna.cz nabízí konkrétní příběhy a podkládá je daty. Roky zkušeností s restriktivní potratovou politikou po celém světě například ukazují, že ta statisticky selhává i ve svém jediném cíli, kterým je snížení počtu potratů. K zákrokům pouze dochází v lékařsky nevyhovujících podmínkách, což ohrožuje i samotné ženy. 
„Podobné snahy navíc nedoprovází podpora plánování rodičovství, ale tabuizace sexu, nedostupnost preventivní péče nebo bagatelizace násilí na ženách,“ popisuje Bartošová.

> „O právech žen je potřeba mluvit dřív než bude pozdě, jako třeba právě v sousedním Polsku. Od loňského listopadu jsem ambasadarkou protestů polských žen a vidím zhoršující se situaci týden co týden. Spouštíme tedy osvětovou stránku. Je to vlastně takový argumentář do diskuzí o interrupcích, jsou to plakátky ke stažení, vytisknutí i sdílení, od ilustrátorky a komiksové kreslířky [Toy Box.](https://www.facebook.com/toybox.toybox.ilu) Cílem webu je šíření a pomoc s osvětou, kterou dělá například [Ciocia Czesia](https://www.facebook.com/Ciocia-Czesia-103501431563833/), kterou můžete podpořit [můžete podpořit](https://zrzutka.pl/ykc4u) i vy,“ vyzývá europoslankyně.
