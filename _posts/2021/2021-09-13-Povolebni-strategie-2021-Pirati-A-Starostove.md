---
date:         2021-09-13
category:     blog
tags:         volby povolebni-strategie ANO SPD
layout:       post
title:        "Piráti a Starostové vysílají jasný vzkaz voličům - nebudeme spolupracovat se stranami s korupční minulostí či ohrožující liberální demokracii. Ke stejnému závazku vyzývají ostatní demokratické strany"
image:        /assets/img/articles/bartos-rakusan99.jpg
author:       
---


Praha, 13. září 2021 – Koalice Pirátů a Starostů představuje společnou povolební strategii. Jedná se o dokument určující možnosti a zásady spolupráce s dalšími sněmovními stranami po říjnových volbách do Poslanecké sněmovny. Koalice deklaruje, že podpora libovolné vlády by byla podmíněna tím, že do ní nebudou nominováni lidé nekompetentní, s prokázanou korupční minulostí, nebo v trvalém střetu zájmů. Piráti a Starostové zároveň nepodpoří vládu s účastí subjektů ohrožujících základy liberální demokracie nebo s historickým dědictvím likvidace demokracie v této zemi. Ke stejnému závazku rovněž vyzývají ostatní demokratické strany.

Dokument zároveň deklaruje, že v neděli ihned po volbách zasedne koaliční rada, která ustanoví vyjednávací tým, v jehož čele bude stát kandidát koalice na předsedu vlády. Cílem koalice zůstává vítězství ve volbách a sestavení funkční vlády, která bude plnit schválený [koaliční program](https://www.piratiastarostove.cz/).
 

> „Stejně jako v roce 2017 zveřejňujeme i nyní povolební strategii, kterou se budeme řídit. Jako jediní dáváme vzkaz našim voličům, kterým otevřeným způsobem říkáme, co od nás mohou očekávat. Principiálně jsme se vždy vymezovali proti stranám i osobám, které jsou spojeny s korupční minulostí a střetem zájmů. Odmítáme též spolupráci se stranami, které podrývají demokratické základy a nebudeme jednat s těmi, kdo si stát privatizovali pro vlastní podnikání. Vylučujeme proto spolupráci s KSČM, SPD i s ANO. Ke stejné deklaraci vyzýváme i ostatní demokratické strany,“ uvedl k dokumentu předseda Pirátů Ivan Bartoš.


> „Cílem vyjednávání o vládě bude dosáhnout co nejširšího naplnění priorit koalice Pirátů a Starostů a jejího volebního programu. A k prioritám patří konec zadlužování, konec chaotického rozhodování a vzdělaná společnost. Nepůjde nám o posty. Ale o budoucnost naší země. Náš koaliční projekt deklaruje chuť, vůli a závazek postupovat společně. Vážím si takového spojení, kde si se svým koaličním partnerem můžeme navzájem důvěřovat a těším se, že dokážeme zastavit agrofertizaci naší země. Rád uslyším i od ostatních stran demokratického spektra podobně jasné sdělení, jak budou po volbách postupovat oni,” doplnil předseda Starostů a nezávislých Vít Rakušan. 

 

Součástí schválené strategie je i plán na vytvoření dvou samostatných poslaneckých klubů, které ale budou postupovat jednotně a společně při vyjednávání o zastoupení koaličních stran ve vedení Sněmovny a o vládní koalici, v hlasováních o důvěře vládě, o státním rozpočtu a o dalších důležitých zákonech v rámci společného programu. Dokument popisuje čtyři možné varianty povolebního uspořádání. V případě vládní účasti bude poměr míst ministrů mezi koaličními stranami odpovídat znění Koaliční smlouvy. Výsledky voleb budou zástupci koalice sledovat na společném volebním štábu, odkud budou během volebního dne i noci komentovat aktuální vývoj.



Plné znění povolební strategie naleznete [zde v přiloženém dokumentu](assets/pdf/Povolební_strategie_koalice_Pirátů_a_Starostů.pdf).
