---
date:         2021-02-02
category:     blog
tags:         energetika životní-prostředí 
layout:       post
title:        "Europoslanec Peksa: Odklon od uhlí musí být co nejrychlejší, jinak nesplníme závazky"
image:        /assets/img/articles/2021/mikulas-peksa01.jpg
author:       Mikuláš Peksa
---




Praha/Brusel, 2. února 2021 - Konec uhlí v nedohlednu. Vláda včera stáhla z jednání materiál s doporučením Uhelné komise přestat využívat uhlí pro teplo a elektřinu v roce 2038. Podle pirátského europoslance Mikuláše Peksy je ale uvažovaný rok příliš pozdě. Na obnovu krajiny a nová odvětví Česko dostane desítky miliard korun, musí ale splnit ambiciózní emisní závazky.

> Pro dřívější odklon od uhlí v roce 2033 jsou ve vládě ministři za ČSSD. I tento rok je ale podle Peksy a dalších Pirátů moc pozdě. „Abychom dodrželi závazky v rámci Zelené dohody, musíme do roku 2030 snížit naše emise minimálně o 55 % a dosáhnout uhlíkové neutrality do roku 2050. Pokud budeme konec spalování uhlí stále odkládat, těžko tyhle závazky splníme,“ upozorňuje Peksa, který v Evropském parlamentu působí ve Výboru pro průmysl, výzkum a energetiku.

Materiál teď půjde do připomínkového řízení. Podle ministra průmyslu a obchodu Karla Havlíčka vláda není pod časovým tlakem. S tím ale Peksa nesouhlasí.

> „Do české ekonomiky potečou v příštích několika letech desítky miliard korun z evropského rozpočtu, a to právě na transformaci regionů, které jsou nejvíce zasaženy odchodem od uhelného a silně znečišťujícího průmyslu. Čím dřív s uhlím skončíme, tím dříve můžeme začít s obnovou krajiny zničené těžbou a přechodem k udržitelnějšímu průmyslu. Pokud ale budeme s odchodem od uhlí otálet, na finanční injekce z Unie můžeme zapomenout,“ komentuje europoslanec.

Evropská unie totiž poskytne finanční podporu a technickou pomoc těm, kteří se k přechodu na udržitelnou ekonomiku odhodlají. Jde o tzv. mechanismus pro spravedlivou transformaci. Ten má v období 2021–2027 přispět v přepočtu nejméně 2,6 bilionu korun v nejvíce postižených regionech.

