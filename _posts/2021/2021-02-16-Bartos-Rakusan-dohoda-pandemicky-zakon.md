---
date:         2021-02-16
category:     blog
tags:         koronavirus legislativa vláda
layout:       post
title:        "Méně omezení základních práv a efektivnější opatření. Piráti a Starostové žádají úpravu vládního návrhu pandemického zákona"
image:        /assets/img/articles/2021/bartos-rakusan-za-5-12.jpg
author:       
---



Praha, 16. února 2021 – Předseda Pirátů Ivan Bartoš a předseda Starostů Vít Rakušan se na dnešní schůzce s premiérem Andrejem Babišem dohodli, že pokud vláda zapracuje jejich připomínky k pandemickému zákonu, které umožní vyhlašování smysluplných opatření šetrných k právům lidí bez nutnosti nouzového stavu, strany jej podpoří. Mezi zásadními požadavky zůstávají začlenění parlamentní kontroly, odůvodňování přijatých opatření a jejich soudní přezkum, náhrady škod a možnost povinného testování, zejména na pracovištích velkých provozů. Z vládního znění chtějí odstranit drakonické pokuty za bagatelní porušení.

> „Pokud se domluvíme na připomínkách a pozměňovacích návrzích, bude možné pandemický zákon schválit velmi rychle. Do večera budeme za opoziční strany podávat zkonsolidované návrhy. Za Piráty a Starosty máme i vlastní verzi návrhu celého zákona, kterou má Ministerstvo zdravotnictví již měsíc k dispozici, takže za nás můžeme předložit dokument i v paragrafovém znění,“ shrnul jednání Ivan Bartoš.

> „Celá situace vyžaduje změnu ve prospěch zvýšení přehlednosti a zefektivnění. Zásadní je testování ve firmách, kde je jedno z největších rizik nákazy, a vláda to dosud systémově neřeší. Řešíme také návrat žáků do škol a chceme jasný plán návratu konkrétních ročníků. V našem plánu Za pět minut dvanáct máme základní principy, na kterých trváme – pandemický zákon je základ. Nechceme zbytečná omezování základních práv lidí nouzovým stavem, který Sněmovna odmítla,“ uvedl Vít Rakušan.

> „Právní rámec pandemického zákona, který žádáme, stanovuje požadavek na odůvodnění každého zásadnějšího opatření – očekávaný efekt a přínos. To je alfou a omegou ochoty lidí tato opatření dodržovat. Pokud například existuje šance, že se někteří žáci mohou vrátit do škol, pak jde o náš společný cíl a zájem, kterému musíme přizpůsobit naše opatření,“ doplnil Bartoš.


Piráti a Starostové se na premiéra obrátili s návrhy již minulý týden v pětibodovém plánu [Za pět dvanáct](https://www.pirati.cz/assets/pdf/za-pet-dvanact.pdf) a taktéž představili v lednu [paragrafové znění návrhu pandemického zákona](https://www.pirati.cz/assets/pdf/Pandemicky%CC%81_za%CC%81kon.pdf).

