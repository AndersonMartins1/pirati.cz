---
date:         2021-11-10
category:     blog
tags:         europarlament dezinformace taiwan
layout:       post
title:        "Na Taiwanu vznikne společné centrum boje proti dezinformacím, slibuje Gregorová po historické misi"
image:        /assets/img/articles/2021/Taiwan_Gregorova.jpeg
author:       
---

Brusel/Taipei, 10. listopadu 2021 – Příležitost pro nové obchodní vztahy, investice i vznik společného centra proti dezinformacím. To jsou výsledky historicky první návštěvy Taiwanu, ze které se minulý týden vrátila delegace Evropského parlamentu. Misi iniciovala pirátská europoslankyně Markéta Gregorová, která Taiwan navštívila společně s dalšími šesti europoslanci. 

Událost byla vyústěním trendu sbližování s demokratickým Taiwanem, který je současně pod stále větším čínským tlakem, a tedy i pokračováním přehodnocování vztahů mezi EU a Čínou. Markéta Gregorová mluvila na startu mise o „politice jednoho Taiwanu.” „Je to záměrně trochu provokativní fráze, navazující na dosavadní politiku jedné Číny, ukazuje však na strašně důležitou věc: doposud jsme se dívali na Taiwan optikou naší politiky vůči Číně. Demokratický Taiwan si zaslouží, abychom to přehodnotila a budovali spolu vztahy nezávisle na Číně,“ vysvětluje Gregorová.

> „Čína už se ostatně nechala slyšet, že jsme prý udělali chybu, a pokud ji nenapravíme, budou vztahy mezi EU a Čínou nenávratně poškozené. To mě upřímně pobavilo, protože tyto vztahy dlouhodobě poškozuje právě Čína, a rozhodně ne EU tím, že si buduje vlastně vztahy s ostatními státy. Cesta nebyla chyba, ale naopak zásadní úspěch, jehož plody budeme my i Taiwan sklízet dlouho do budoucna,“ odmítá Gregorová rezolutně čínskou reakci.

Jelikož se jednalo o misi speciálního výboru pro cizí vměšování včetně dezinformací, právě boj s dezinformacemi byl ústředním bodem většiny jednání třídenní návštěvy. Zásadním tématem však byly i prvky participativní demokracie, ve kterých Taiwan vyniká. „Taiwanské taktiky boje proti dezinformacím nejsou ničím, co bychom dávno neznali. Rozdíl je v tom, že my o tom stále jen mluvíme, zatímco Taiwan to dělá. Čelní političtí představitelé jsou např. v boji s pandemií maximálně transparentní vůči veřejnosti – pro dezinformační scénu je pak obtížné jejich sdělení překrucovat. Systematicky upevňují důvěru občanů ve své kroky – každý den například vystupují stejní lékaři v televizi a informují občany o vývoji pandemie a vysvětlují opatření. Premiér země, prezidentka i dílčí ministři na svých sociálních sítích vyvracejí největší dezinformace, a nebojí se používat i humor a lidskost,“ popisuje Gregorová.

Ze setkání proto vzešlo i několik konkrétních plánů spolupráce. „Rozhodli jsme se, že vybrané experty ze sféry kyberbezpečnosti a boje proti dezinformacím určitě brzy pozveme k nám. V Taipei bychom současně rádi založili unikátní expertní ‚hub‘ – centrum, které bude sdružovat know-how v oblasti boje proti dezinformacím a posílí efektivní spolupráci napříč EU, Taiwanem a dalšími partnery. Vybudujeme v Taiwanu centrum boje proti dezinformacím,“ slibuje pirátská europoslankyně.
