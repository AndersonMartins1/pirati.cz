---
date:         2021-01-26 
category:     blog
tags:         dezinformace 
layout:       post
title:        "„Já jsem byl dezinformován!“ Falešný Babiš varuje před deepfake technologiemi"
image:        /assets/img/articles/2021/gregorova-babis.jpg
author:       Markéta Gregorová
---





Praha/Brusel, 26. ledna 2021 – Českým internetem se šíří nové tzv. [deepfake video](https://pravdaboli.eu/deepfakevideo/). Falešný premiér Andrej Babiš na něm varuje veřejnost před novými technologiemi v oblasti dezinformací. Za unikátním spotem stojí pirátská europoslankyně Markéta Gregorová. Ta chce problém dezinformací do budoucna řešit legislativně na evropské úrovni.

> „Ověřte si zdroje informací! A nevěřte všemu, co vidíte na vlastní oči. Protože občas pravda bolí,“ apeluje falešný Andrej Babiš v závěru svého výstupu, zatímco jeho rysy mizí a mění se zpátky na herce a imitátora Petra Jablonského.

> Toho střídá na obrazovce pirátská europoslankyně. „Doba, kdy srovnatelné video dokážeme vytvořit na mobilu, se blíží. Už nebude potřeba žádná složitá příprava ani náročná postprodukce. Přesně proto je nejvyšší čas se připravit na svět, ve kterém cokoli, co vidíme na svých displejích, nemusí být tak, jak to vypadá,“ upozorňuje Markéta Gregorová.

Video je produktem tzv. deepfake, tedy technologie, která dovede mj. věrohodně měnit tvář mluvčího. Spot je vyvrcholením kampaně #PravdaBolí, která se od podzimu uplynulého roku pokouší otevřít pro český kontext téma dezinformací a jejich současných globálních trendů.

> „Jedním z úkolů, které si naše kampaň předsevzala, bylo představit české veřejnosti nejnovější technologický vývoj v oblasti dezinformačních kampaní ideálně dřív, než zaplaví český online prostor ‘naostro’. Je to takový varovný prst, že dezinformátoři nespí na vavřínech, a zatímco odhalujeme jejich algoritmy v šíření psaných textů nebo řetězových e-mailů, přicházejí s novými a stále sofistikovanějšími technikami, jak své publikum manipulovat,“ vysvětluje své motivy Gregorová, mj. členka speciálního výboru Evropského parlamentu pro cizí vměšování a dezinformace.

> „Naším cílem je posílit v lidech obezřetnost, se kterou konzumují informace. Chci se zasadit o to, aby česká společnost přestala být snadnou kořistí tuzemských i zahraničních dezinformačních kampaní, jejichž počet a efektivita na vzestupu nejpozději od roku 2014, jak ukázal náš výzkum [Očima odborníků](https://pravdaboli.eu/ocimaodborniku/). Společnost, která se vědomě učí odolnosti vůči dezinformacím, je základem silné demokracie,“ uzavírá Gregorová.


Další informace o kampani i fotografie najdete na [www.pravdaboli.eu](https://pravdaboli.eu/) a [gregorova.eu](https://gregorova.eu/).

![Fake Babiš](https://pirati.cz/assets/img/articles/2021/gregorova-babis2.jpg) ![Fake Babiš2](https://pirati.cz/assets/img/articles/2021/gregorova-babis3.jpg)
