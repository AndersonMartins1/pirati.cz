---
date:         2021-05-25
category:     blog
tags:         sněmovna legislativa
layout:       post
title:        "Piráti: Covid pas ve zkráceném projednání nepodpoříme, chceme zrychlit stavební řízení a budeme dále bojovat za zvýšení platů učitelů"
image:        /assets/img/articles/2021/Ivan_bartos99.jpg
author:       
---
 

 

Praha, 25. května 2021 – Piráti nepodpoří vládní návrh covid pasu, v současné podobě totiž zasahuje příliš do práv občanů a má řadu nedostatků. Vyzvali také vládu ke stabilizaci situace na Ministerstvu zdravotnictví, kde dochází již popáté během pandemie k výměně ministra. Uvedli to na tiskové konferenci před 104. schůzí Sněmovny. Zároveň chtějí na plénu projednat únos běloruského novináře a jeho přítelkyně, který znamenal vážné narušení integrity EU. Navrhují i úpravy nového stavebního zákona tak, aby reálně zrychlil a usnadnil stavební řízení pro občany. A podpoří dostupnost dětských skupin, osobní asistence, zlepšení platů učitelů či digitalizaci státní správy. Vybídli rovněž ostatní poslance, aby odtajnili svou volbu při výběru nových členů Rady ČT.

 

> „Zákon o covid pasu v podobě, jak navrhuje vláda, určitě nepodpoříme. Obsahuje řadu nepřijatelných opatření – například nemá omezenou dobu účinnosti, vztahuje se na jakákoli infekční onemocnění, nemá vyřešenou ochranu osobních údajů či postrádá jakoukoliv ekonomickou analýzu pro testování. Navíc vláda o možnosti takového zákona věděla již řadu měsíců, přesto se ho nyní pokouší protlačit během pár dnů v legislativní nouzi bez patřičného projednání. To odmítáme. Naopak podporujeme jeho evropskou verzi pro cestování, aby byla zajištěna bezpečnost občanů a omezil se přenos rizikových mutací,“ popsala první místopředsedkyně Pirátů Olga Richterová. 

 

> Tisíce občanů se dotýkají i další zákony, které bude v týdnu řešit Sněmovna. Jde například o legislativu k dětským skupinám či dostupnosti sociálních služeb. „Dětské skupiny, které dnes využívá na 16 tisíc dětí a jejich rodin, jsou v ohrožení. Ve Sněmovně leží novela, která jejich využívání nesmyslně limituje věkem a zpřísňuje pravidla pro jejich zřizování. Proti tomu budeme vystupovat. Důležitý je také zákon o sociálních službách, ke kterému jsme spolu s experty připravili řadu pozměňovacích návrhů zajišťujících lepší dostupnost osobní asistence, sociálních služeb obecně a podporu pečujících,“ doplnila poslankyně.

 

> Aktuálním tématem je rovněž další výměna ministra zdravotnictví. „Vláda v chaosu a neschopnosti překonává sebe sama. Během pandemie dochází již popáté k výměně v čele resortu zdravotnictví. Jde o zásadní pochybení vlády, především pak jejího předsedy Andreje Babiše, který není schopen zajistit stabilitu resortu ani důvěryhodného kandidáta bez skandálů, což jen nadále snižuje důvěru lidí ve stát,“ uvedl předseda Pirátů Ivan Bartoš s tím, že návrat Adama Vojtěcha je značně problematický kvůli neprůhledným nákupům ochranných pomůcek ze začátku pandemie.  

 

> Strana chce co nejdříve na plénu projednat také incident, při němž byli na území EU zadrženi opoziční běloruský novinář Raman Pratasevič a jeho přítelkyně Sofie Sapegová. „Piráti žádají okamžité propuštění obou zadržených i tvrdé kroky ze strany EU zavedením sankcí vůči Bělorusku. Stejně tak podpoříme zařazení tohoto bodu k projednání na plénu. Spojil jsem ohledně incidentu ihned telefonicky s litevským velvyslancem v Praze, Laimonasem Talat-Kelpšou, abych mu vyjádřil naši podporu. Litva je pro mnohé běloruské občany bojující s diktaturou bezpečným přístavem a my nesmíme dopustit, aby se na tom něco změnilo,“ doplnil Bartoš. 

 

> „Dalším zásadním tématem je finální projednávání nového stavebního zákona. Na ten řada občanů čeká v naději, že konečně zjednoduší a urychlí stavební řízení. My jsme proto předložili vlastní pozměňovací návrhy, aby firmy i občané mohli skutečně konečně stavět rychle, snadno a bez ubíjející byrokracie. Opírají se především o digitalizaci, co nejjednodušší stavební řízení a posílení pravomocí samospráv. Bohužel, pokud tento týden projde vládní návrh stavebního zákona, vrátí se do celého řízení chaos, stát vyhodí v krizi desítky miliard korun za zřízení superúřadu a stavební řízení se zamrazí na dlouhé měsíce,“ nastínil Bartoš. 

 

> Očekává se rovněž volba nových členů Rady ČT. „Piráti dlouhodobě prosazují, aby byla volba veřejná a voliči i koncesionáři tak měli jasnou představu o tom, koho který poslanec či poslankyně zvolili. K tomu vyzýváme kolegy z jiných politických stran i nyní. Lidé mají právo vědět, kdo odpovídá za nové složení Rady ČT, které bude s velkou pravděpodobností neobjektivně kritické vůči vedení televize a může to vést až k ohrožení kvality zpravodajství,“ popsal pirátský poslanec Tomáš Martínek. 

 

> Poslanec Ondřej Profant se bude tento týden věnovat projednání senátní vratky tzv. DEPA, tedy balíčku digitálních zákonů: „Tento tisk dovrší snahy o lepší uchopení procesu digitalizace veřejné správy. Přináší například ukotvení pravidel pro využívání veřejných cloudových služeb v rámci úřadů. Též obsahuje návrh Pirátů pro zjednodušení prokázání řidičského oprávnění – nově bude stačit se legitimovat občankou a policisté si už řidičské oprávnění a technický průkaz vozidla dohledají.“ 

 

> Ze Senátu se vrátil do Sněmovny i zákon o pedagogických pracovnících, a to kvůli technické úpravě. „Tento zákon obsahuje naše čtyři důležité pozměňovací návrhy, které mimo jiné zaručují automatické navázání platů učitelů na výši průměrně mzdy tak, aby se držely na 130 procentech její výše. Doufám tak, že Sněmovna legislativu bez průtahů schválí. Během hlasování se dozvíme, kdo to s učiteli myslí vážně a chce jim zajistit důstojné podmínky pro práci, a kdo o tom pouze mluví, ale ruku pro to nezvedne,“ popsal poslanec Lukáš Bartoň, který se problematice školství dlouhodobě věnuje.  

 

> Pirátka Dana Balcarová, které vede Výbor pro životní prostředí, pak informovala o důležitých událostech v této oblasti: „Vláda po dlouhodobém tlaku nejen Pirátů, ale i řady nezávislých expertů, vrátila Uhelné komisi doporučení k ukončení spalování uhlí do roku 2038. Piráti vyzývají už řadu měsíců kabinet, aby se přípravy zrychlily a nejzazším rokem ukončení byl rok 2033. To totiž odpovídá i vývoji na trhu, odkud v rámci několik let uhelná elektřina začne mizet kvůli zdražování emisních povolenek. S uhlím souhlasí i druhá zásadní událost, a to příkaz evropského soudu Polsku, aby okamžitě zastavilo těžbu v hnědouhelném dolu Turów na hranicích s Českem. Na tom má velkou zásluhu i Výbor pro životní prostředí, který vedu, jenž dlouhodobě tlačil vládu k podání žaloby k EU.“ 

 

„Jsem rád, že jsme pomocí výboru i dalšího jednání se zástupci ministerstev donutili stát, aby žalobu podal. Je vidět, že to mělo smysl a donutilo polskou stranu, aby usedla k jednacímu stolu. K finálnímu řešení je ale ještě daleko. Polská strana těžbu odmítá zastavit a podle informací z médií nenabízí českým občanům ani dostatečné kompenzace a odškodnění. Jsou to přitom právě občané Libereckého kraje, kteří nesou negativní dopady těžby – ztrátu pitné vody, znečištění, hluk. To se musí změnit. Budeme se zasazovat o to, aby případná dohoda byla výhodná pro české občany, bylo zajištěno co nejdřívější ukončení těžby a došlo k postupnému přechodu k ekologičtějším zdrojům energie,“ uzavřel Tomáš Martínek, poslanec za Liberecký kraj.
