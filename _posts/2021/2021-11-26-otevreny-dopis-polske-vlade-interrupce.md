---
date:         2021-11-26
category:     blog
tags:         sněmovna lidská-práva
layout:       post
title:        "Piráti předali v reakci na tragické úmrtí mladé ženy otevřený dopis vedení polské ambasády. Ohrazují se vůči polské protipotratové legislativě"
image:        /assets/img/articles/2021/klara-kocmanova00.jpg
author:       Klára Kocmanová
---

Praha, 26. listopadu 2021 - Pirátská poslankyně Klára Kocmanová a senátorka Adéla Šípová dnes předaly polské ambasádě otevřený dopis odsuzující tamní protiinterrupční legislativu a vyzývají polskou vládu k nápravě. Dopis podepsalo celkem 45 zákonodárců Parlamentu ČR. Stalo se tak v reakci na nedávné úmrtí 30leté Polky Izabely S., která zemřela v Pszczyně na následky septického šoku ve 22. týdnu těhotenství, protože jí kvůli přísným protipotratovým zákonům neposkytli lékaři včasnou adekvátní pomoc. 

> „Česká republika i Polská republika jsou součástí stejného kulturního a hodnotového dědictví evropského společenství, které si vlivem dlouhé a komplikované historie vydobylo univerzální lidská práva. Byla to těžká cesta, ale stála za to. Věříme, že ženy mají právo volby, právo na zdravotní péči, a že jejich životy nesmí být zbytečně ohrožovány. Stejně tak je vyvíjen tlak na polské lékaře, kteří z obavy, aby nebyli státem trestaní, nechtějí zákroky provádět ani v zákonem povolených případech,” uvedla Klára Kocmanová. 

> Senátorka Adéla Šípová dodala: „Polské ženy nepotřebují, aby o jejich zdraví a životě rozhodovala vláda. Potřebují klid, zajištění práva na zdravotní péči a osobní nedotknutelnost, a to bez ponižujícího státního donucování. Tendence polské vlády ovládat životy žen mě pobuřují a cítím tak potřebu vyjádřit jim svou solidaritu. Tím více, když slyším o zbytečném promarnění života mladé ženy.”

Ve čtvrtek 11. listopadu se v reakci na polské demonstrace vyjádřil k celé situaci i Evropský parlament, který přijal usnesení o prvním výročí de facto zákazu interrupcí v Polsku. 

> „Polská vláda chce nově všechny těhotné ženy registrovat. Obávám se, že taková povinnost je jen prvním krokem k penalizování Polek, které budou chtít podstoupit bezpečnou interrupci v zahraničí. Piráti v Evropském parlamentu tento měsíc podpořili výzvu, aby členské země poskytly Polkám přístup k bezpečné interrupci zdarma. Například Nizozemí už tuto výzvu vyslechlo a Polkám ve svízelné socioekonomické situaci nabízí pomocnou ruku. Česko by si mělo z Nizozemí vzít příklad. Nemůžeme nečinně přihlížet tomu, že kousek od našich hranic žijí ženy, které nemají právo rozhodovat o svém životě,” řekl místopředseda Evropského parlamentu Marcel Kolaja, který společně s dalšími pirátskými europoslanci rezoluci podpořil.

* Celý text otevřeného dopisu si můžete přečíst [zde](https://drive.google.com/file/d/1wrGZTFqngmrJnMJq9GMT_iyh8rEkBX_S/view).
* Seznam signatářů českých zákonodárců [zde](https://drive.google.com/file/d/1C951nH-bSzJUwQje2Hqb2vHjr_sDD65P/view).
* Usnesení Evropského parlamentu dostupné [zde](https://www.europarl.europa.eu/doceo/document/TA-9-2021-0455_CS.html).
* [Webová stránka Pirátů věnující se problematice zákazu interrupcí](https://zo.pirati.cz/tojestwojna/).
