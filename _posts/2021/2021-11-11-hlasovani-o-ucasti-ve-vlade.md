---
date:         2021-11-11
category:     blog
tags:         vláda
layout:       post
title:        "Piráti během víkendu rozhodnou o své účasti ve vládě"
image:        /assets/img/articles/2021/pirati-forum.jpg
author:       
---


 

Praha, 11. listopadu 2021 – Piráti zítra ráno zahájí celostranické hlasování o vstupu do vlády. Členské základně byla předložena koaliční smlouva uzavřená mezi pěti politickými stranami podepsaná v pondělí 8. listopadu. Hlasování bude probíhat do pondělního večera, kdy budou oznámeny výsledky. Ke schválení vládní účasti je třeba tří pětin hlasů bez ohledu na počet hlasujících. Výsledek bude pro rozhodnutí o vstupu do vlády závazný.

 

> „V uplynulých týdnech jsme v rámci koaličních jednání udělali maximum, abychom propsali naše programové priority do programového prohlášení vznikající vlády. Chceme, aby budoucnost naší země nebrzdily osobní a obchodní zájmy oligarchů a kmotrů, abychom se díky systémovým změnám vymanili z atmosféry korupce, trvajícího deficitu právního státu, ekonomické či covidové krize. Věřím, že jsme naši práci odvedli nejlépe, jak jsme mohli. Nyní je na našich členech, aby vyjednané podmínky ratifikovali a rozhodli, zda se budou Piráti v příštích čtyřech letech podílet na vládě této země,“ uvedl předseda Pirátské strany Ivan Bartoš.

 

Pokud členská základna, která čítá téměř dvanáct stovek členů, účast ve vládním působení schválí, stane se tak dvanáct let od jejího založení  Pirátské strany v ČR.

 
