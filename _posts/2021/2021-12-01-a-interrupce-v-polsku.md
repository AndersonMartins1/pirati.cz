---
date:         2021-01-04
category:     blog
tags:         interrupce polsko lidská-práva
layout:       post
title:        "Za interrupci doživotí? Polsko znovu přitvrzuje v protipotratové politice, Piráti hlasitě protestují"
image:        /assets/img/articles/2021/gregorova-kolaja.jpg
author:       
---

Brusel/Varšava, 1. prosince 2021 – Pirátští europoslanci odsuzují nový legislativní návrh, o kterém dnes začíná jednat polský parlament. Ten prakticky znemožňuje interrupce a to i v případech, kdy byla žena znásilněna, či je v průběhu těhotenství ohrožena na životě. Nově by ženám i jejich lékařům, kteří zákrok provedou, hrozilo v některých případech i doživotí. Piráti trvají na tom, že je potřeba Polkám nabídnout pomocnou ruku.

> „Zákaz interrupcí je nehumánní. Polská vláda opravdu dělá za každou cenu z Polska zemi, kde se nedá svobodně žít. Nemůžeme zavírat oči před tím, že kousek od našich hranic žijí ženy, které nemohou rozhodovat o svém životě. Musíme polským ženám nabídnout pomocnou ruku. Například Nizozemí už Polkám ve svízelné ekonomické situaci nabízí finanční podporu pro bezpečnou interrupci v Nizozemí. Česko by tento příklad mělo následovat,“ říká pirátský místopředseda Evropského parlamentu Marcel Kolaja.

Nový návrh počítá s tím, že plod se stává člověkem už v okamžiku početí. Podle europoslankyně Markéty Gregorové se polský stát se svými kroky proti právům žen zřejmě zhlédl v totalitním Gileádu. Naráží tak i na další nedávný krok polské vlády, která zřizuje speciální registr pro těhotné ženy.

> „To, čemu říká formálně registr těhotenství, je ve skutečnosti prostě taková databáze děloh. Podobné databáze má nově sestavovat tzv. Polský institut pro rodinu a demografii, což je jen eufemistické označení pro šmírovací instituci na polské ženy. Šéf tohoto institutu se díky němu bude moci na základě pravomocí státního zástupce účastnit rozvodového řízení a účinně blokovat rozhodnutí. Bude moci podávat žaloby proti LGBT+ osobám s dětmi a požadovat zbavení jejich rodičovských práv. A bude mít přístup k údajům o každém těhotenství, každém potratu, o každé ženě v zemi, které shromáždí jakýkoli subjekt v Polsku,“ říká Gregorová.

Pirátky Markéta Gregorová a Lydia Franka Bartošová před časem spustily [osvětový web](https://zo.pirati.cz/tojestwojna/), na kterém varují právě před fatálními důsledky, jaké může mít protipotratová legislativa pro ženy. Pirátská poslankyně Klára Kocmanová a senátorka Adéla Šípová
[zaslaly dopis pro polskou vládu](https://www.piratskelisty.cz/clanek-4050-klara-kocmanova-ceska-republika-se-musi-zastat-polskych-zen), kterou podepsalo několik desítek českých zákonodárců. „O to větší inspirací jsou pro mě polské ženy, které si toto středověké utahování šroubů nenechávají líbit a znovu pořádají po celém Polsku masové protesty. Jsem v tom s nimi,“ dodala Gregorová. Proti potratové politice Polska už se několikrát postavil i Evropský parlament, naposledy minulý týden v rezoluci, kterou podpořilo 373 z přítomných poslanců.
