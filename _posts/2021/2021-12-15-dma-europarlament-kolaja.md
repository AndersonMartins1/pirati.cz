---
date:         2021-12-15
category:     blog
tags:         evropská-unie legislativa
layout:       post
title:        "Evropa krotí digitální obry. Europoslanci dnes schvalují revoluční změny pravidel na digitálních trzích"
image:        /assets/img/articles/2021/kolaja-hodinky.jpg
author:       
---

Štrasburk, 15. 12. 2021 - Europoslanci dnes schvalují změny pravidel na digitálních trzích, které zásadně ovlivní technologické giganty i koncové uživatele. Nově budou muset dominantní platformy například poskytovat své rozhraní i menším firmám, díky čemuž se má na digitální trhy vrátit konkurence. Podle stínového zpravodaje návrhu Marcela Kolaji /Piráti/ vznikne tak pro uživatele například možnost komunikovat napříč sociálními sítěmi. Akt o digitálních trzích přináší i řadu dalších pravidel, která podpoří inovace a ochrání spotřebitele.

> „Digitální obři prokazatelně porušují pravidla hospodářské soutěže. Často proto vídáme v titulcích zmínky o miliardových pokutách pro technologické giganty. Řešit tato porušení pravidel případ od případu je ale neefektivní a pro podpoření konkurenčního prostředí na trhu neúčinné. Akt o digitálních trzích proto nastavuje pravidla, která tento problém řeší komplexně,“ vysvětluje pirátský místopředseda Evropského parlamentu Marcel Kolaja. 

> „Pro Evropu je to skutečně významný krok. Můžeme očekávat, že pravidla pro evropský trh budou ovlivňovat digitální trhy i celosvětově, podobně jako se tomu stalo například u pravidel pro ochranu osobních údajů. Parlament dnes navíc světu vyslal důležitou zprávu. A to, že ochrana uživatelů, jejich soukromí a právo na férové konkurenční prostředí stojí v samotném centru těchto pravidel,“ uzavírá Kolaja. 

Po dnešním schválení pozice Evropského parlamentu na plénu se projednávání přesune do trojstranného vyjednávání s Radou Evropské unie a Komisí. Marcel Kolaja se jako stínový zpravodaj Aktu o digitálních trzích bude těchto trialogů aktivně účastnit. Nová pravidla by měla začít platit zhruba za jeden až dva roky.
