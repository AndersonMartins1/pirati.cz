---
date:         2021-04-20
category:     blog
tags:         legislativa digitalizace
layout:       post
title:        "Pirátský poslanec Ondřej Profant převzal cenu Zákon roku za bankovní identitu. Usnadňuje lidem komunikaci se státem a využívání online služeb"
image:        /assets/img/articles/2021/ondrej-profant-cena.jpg
author:       
---

 

Praha, 20. dubna 2020 – Pirátský poslanec Ondřej Profant, který je předsedou sněmovního Podvýboru pro e-Government, dnes převzal ve společnosti Deloitte cenu Zákon roku za přípravu tzv. bankovní identity. Na té spolupracovali poslanci napříč spektrem v rámci Výboru pro veřejnou správu, kteří se úterní akce rovněž zúčastnili. Bankovní identita umožňuje lidem využít přihlašovací údaje z internetového bankovnictví i pro komunikaci s úřady, což usnadňuje přístup občanů ke službám státu. A odbourává nutnost trávit čas v nekonečných frontách. Stejné ocenění obdrželi Piráti i minulý rok za přípravu tzv. digitální ústavy.

> „Ocenění si velice vážím. Věřím, že zákon o bankovní identitě přispěje k dalšímu rozvoji online služeb nabízených státem a k jejich využívání občany. Internetové bankovnictví má dnes u nás zhruba pět milionů lidí, ti všichni si tak mohou bankovní identitu snadno zřídit a díky ní se přihlásit například do sčítání lidu, skrz Portál občana získat výpis z trestního rejstříku, výpis z katastru nemovitostí, podívat se na svůj lékový záznam nebo zjistit trestné body při řízení,” popsal Profant. 

> „Občané si zaslouží, aby se stát konečně posunul do 21. století, měli snadný přístup k jeho službám z pohodlí domova a netrávili zbytečně hodiny na úřadech. Význam digitálních služeb navíc stále narůstá, jak jsme viděli i v uplynulém pandemickém roce. Proto jsem rád, že se Pirátům podařilo ve Sněmovně prosadit hned několik klíčových zákonů k digitalizaci. Nešlo jen o bankovní identitu, ale i digitální ústavu, která zaručuje občanům právo komunikovat s úřady online, či tzv. digitální technickou mapu ČR, jež zjednodušuje stavební řízení,” dodal pirátský poslanec. 

Cenu Zákon roku vyhlašuje každoročně advokátní kancelář Deloitte Legal ve spolupráci s partnery z oblasti podnikatelské a právnické obce. Loni převzal ocenění předseda Pirátů Ivan Bartoš a další poslanci za přípravu zmiňované digitální ústavy. Zákon prošel legislativním procesem na konci roku 2019 po více než roční konstruktivní spolupráci sněmovních stran, odborníků z komerční sféry a resortů ministerstev, a to pod záštitou Výboru pro veřejnou správu, jehož je Bartoš předsedou.
