---
date:         2021-02-18
category:     blog
tags:         zahraničí lidská-práva
layout:       post
title:        "Polský zákaz potratů: Ministerstvo zdravotnictví ustoupilo tlaku veřejnosti i Pirátů a umožní Polkám interrupce v Česku"
image:        /assets/img/articles/2021/gregorova_kopriva.JPG
author:       
---

Praha, 18. února 2021 – Polské ženy mohou v České republice legálně podstoupit umělé přerušení těhotenství. A to i v případě, že by do země přicestovaly pouze za tímto účelem jen na několik dnů. V dnešním prohlášení to uvedlo české ministerstvo zdravotnictví v reakci na tlak vyvolaný poslancem Františkem Kopřivou a europoslankyní Markétou Gregorovou (oba Piráti). Původně ministerstvo zákon vykládalo tak, že provedení potratu cizinkám bez trvalého pobytu v Česku je trestný čin.

Kvůli polskému zákazu potratů kontaktoval české ministerstvo zdravotnictví poslanec František Kopřiva. Loni v listopadu mu resort zaslal dopis podepsaný ministrem zdravotnictví Janem Blatným (za ANO). V něm upozornil, že podle trestního zákoníku je interrupce provedená „jinak než způsobem přípustným podle zákona o umělém přerušení těhotenství“ trestným činem. To se týká cizinek, které by do Česka přijely právě kvůli interrupci. Proti této interpretaci se Piráti postavili a žádali ministerstvo o změnu. To nakonec uznalo pochybení.

Obrat ministerstva vítá europoslankyně Markéta Gregorová. „Náš tlak, vyvolaný aktivitou Františka Kopřivy, přinesl pozitivní výsledek! Polky i další občanky Evropské unie nebudou v České republice diskriminovány při žádosti o interrupci,“ řekla Gregorová. Ta zároveň na Twitteru poděkovala ministerstvu. „Děkuji za postavení se k problému čelem a reflexi pochybení výkladu,“ napsala europoslankyně.

> „Chceme, aby ženy nebyly nepříjemnými okolnostmi nucené uměle přerušit těhotenství. Podporujeme proto, aby stát rozšiřoval terénní sociální služby, podporoval rodiny a pomáhal slaďovat rodinný a pracovní život. Zákaz potratů však ženám zcela bere právo rozhodovat o vlastním těle. Navíc ze statistik víme, že zákazy nevedou k výraznému snížení interrupcí, jen je přesouvají do ilegality. Je tedy potřeba nabídnout polským ženám pomoc. Oceňuji, že se k tomu ministerstvo zdravotnictví nakonec postavilo čelem,” okomentoval dnešní stanovisko ministerstva František Kopřiva.
