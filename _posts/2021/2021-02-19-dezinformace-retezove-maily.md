---
date:         2021-02-19
category:     blog
tags:         dezinformace europarlament pravda-boli
layout:       post
title:        "Stovky řetězových e-mailů měsíčně se snaží zmanipulovat seniory. Pomoci má kampaň"
image:        /assets/img/articles/2021/gregorova_nove_janis.jpg
author:       
---

Brusel/Praha, 19. února 2021 - Českým kyberprostorem cyklují nepřetržitě desetitisíce řetězových e-mailů obsahujících dezinformace. Unikátních 150 až 300 se jich podaří každý měsíc zachytit. Uvedlo to občanské hnutí Čeští elfové, kteří dezinformace mapují. V posledních měsících témata e-mailů masivně posílily nepravdivé zprávy týkající se nemoci Covid-19, aktuálně je jich více než polovina. Řetězovými e-maily často nevědomky šíří dezinformace senioři, kteří jsou mimořádně zranitelnou skupinou. Právě na ně se teď zaměřuje nová osvětová kampaň „Za sebe“ pirátské europoslankyně Markéty Gregorové.

> „Od ledna 2021 sílí narativ, že ‘EU selhala v zajištění vakcinace’, že ‘západní vakcíny jsou nebezpečné nebo neúčinné’ a že ‘evropské elity z ideologických důvodů brání využívání ruské vakcíny Sputnik V’. Od počátku tohoto roku je také nápadný posun v narativech od ‘vakcinace je nebezpečná’ směrem k ‘západní vakcíny jsou nebezpečné, ale ruský Sputnik V je účinný a neprávem opomíjený’,” uvádí mluvčí Českých elfů Vít Kučík.
Na co si dát pozor?

Podle Markéty Gregorové se dezinformace často schovávají za pokroucenou realitou, která obsahuje zrnko pravdy. „Dezinformátoři to dělají schválně, aby bylo náročné informace zpochybnit. Díky tomu působí zpráva důvěryhodně,“ říká europoslankyně. Častými znaky jsou pak velká písmena, mnoho barev a přítomnost vykřičníků nebo tří teček (…) za návodnými myšlenkami. „Ty otevírají prostor větší fantazii. Kdyby byla zpráva konkrétní, bez vašeho doplněného pocitu, byla by pro vás méně uvěřitelná,“ vysvětluje Gregorová.

> „Tohle vám nikde jinde neřeknou, pošlete to dál, než to smažou!!!“ I tak vypadá častá formulace, která se objevuje u manipulativních řetězových e-mailů. Šokující a bulvární nádech pochybných zpráv má hlavně upoutat pozornost. Senioři by si pak měli dát pozor na zdroje informací uvedené v řetězových e-mailech. Ty jsou totiž buď neověřitelné, anebo zcela chybí. „Například mi někdo pošle informaci o čipování skrze vakcinaci, ale není tam ani jeden důkaz nebo odkaz na portál, kde by byl rozhovor s věrohodným doktorem,“ varuje Gregorová.

Podle Českých elfů řetězové e-maily ovlivňují významnou část české populace. Podle výzkumu organizace Elpida a Nadace O2 z roku 2018 se s řetězovými e-maily setkalo přes 90 % seniorů, a 20 % z nich přiznává, že se podílí i na jejich dalším přeposílání. V těchto dnech ve svých e-mailových schránkách najdou senioři informační videa, ve kterých od dalšího přeposílání podobných e-mailů odrazují jejich vrstevníci. Za videi stojí europoslankyně Markéta Gregorová, která je připravila v rámci kampaně „Za sebe,“ která je součástí dlouhodobé iniciativy „Pravda bolí.“

* [Vide seniorů můžete vidět tady](https://pravdaboli.eu/zasebe/)
* [Informační leták naleznete zde](https://www.pirati.cz/assets/pdf/Alternativni_pravda.pdf)
