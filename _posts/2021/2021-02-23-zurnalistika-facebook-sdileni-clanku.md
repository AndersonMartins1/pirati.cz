---
date:         2021-02-23
category:     blog
tags:         zahraničí evropská-unie
layout:       post
title:        "Kolaja: Australský zákon problém Facebooku a dalších platforem neřeší. V Evropě potřebujeme jednotný postup"
image:        /assets/img/articles/2021/marcel-kolaja00.jpg
author:       
---



Brusel, 23. února 2021 – Nutit sociální sítě platit médiím za to, že jejich uživatelé sdílí novinové články není správná cesta ke kvalitní žurnalistice. V reakci na kauzu kolem blokování veškerého mediálního obsahu v Austrálii to dnes uvedl pirátský místopředseda Evropského parlamentu Marcel Kolaja. Podle něj není ani upravená verze zákona, na kterou australská vláda přistoupila, řešením problému. Kolaja je stínovým zpravodajem legislativy, která pravidla na digitálních trzích, tedy i na Internetu, řeší v evropském kontextu.

> „Původní i současná podoba australského zákona neřeší ani problém financování žurnalistiky, ani dominanci firem jako je Facebook na digitálních trzích. Přinutit sociální sítě platit výpalné za to, že jejich uživatelé sdílí novinové články žádné problémy neřeší, zato přináší nové. Jediné, co můžeme čekat, je posílení pozice globálních internetových platforem i velkých vydavatelských domů, stejně tak jako větší prostor pro šíření dezinformací,“ uvádí Kolaja.

> „Řešení musíme hledat v narovnání konkurenčního prostředí, které by skutečně pomohlo malým redakcím a podpořilo různorodost i svobodu médií. Platby za články povedou i k tomu, že dezinformační weby poskytnou licence zdarma a tím se jejich dosah zvětší,“ dodává Kolaja. „V Evropském parlamentu se tomuto tématu intenzivně věnuji. Snažím se prosadit férovější, transparentnější a bezpečnější Internet, který bude podporovat svobodnou diskusi a tím i samotnou demokracii. Australská cesta vede přesně opačným směrem,“ uzavírá Kolaja.

Evropská komise představila koncem minulého roku návrhy Aktů o digitálních službách a trzích. Kolaja se minulý týden stal stínovým zpravodajem Aktu o digitálních trzích. Nová pravidla aktualizují digitální prostředí na příští dekády. Jejich schválení se očekává v následujících letech.
