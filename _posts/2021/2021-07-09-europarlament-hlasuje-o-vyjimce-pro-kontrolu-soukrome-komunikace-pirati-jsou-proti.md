---
date:         2021-07-09
category:     blog
tags:         kolaja pirati soukromí evropský-parlament
layout:       post
title:        "Europarlament hlasuje o výjimce umožňující automatickou kontrolu soukromé komunikace, Piráti jsou proti"
image:        /assets/img/articles/2019/marcel-kolaja1.jpg
author:       
---

Brusel/Štrasburk, 6. června 2021 – Skenování veškeré soukromé komunikace online má přinést kontroverzní výjimka ze směrnice o ochraně soukromí v elektronických komunikacích, o které budou dnes hlasovat europoslanci. Ta má umožnit online platformám používat automatizované filtry k detekci možného dětského pornografického obsahu. To ale podle Pirátů nezabrání vykořisťování dětí a navíc výjimka nenávratně naruší soukromí nevinných lidí.

> „Pošťáci také neotvírají vaše soukromé dopisy, aby se přesvědčili, zda v nich náhodou neposíláte něco závadného. To samé by mělo platit i online. Výjimka ale tohle základní právo na soukromí nenávratně poškodí,“ varuje pirátský místopředseda Evropského parlamentu Marcel Kolaja.

> Piráti souhlasí s tím, že je zapotřebí chránit děti, sledování soukromých zpráv ale podle nich není tím správným řešením. „Veškerá osobní komunikace bude kontrolována a to na masivní škále a bez povolení soudů. Autocenzura se stane normou. Automatické filtry navíc často chybují, například ve Švýcarsku až v 86 % případů. I neškodné fotky z dovolené s choulostivým obsahem se tak mohou dostat do hledáčku policie. To považujeme za naprosto nepřijatelné narušení soukromí,“ uvádí Kolaja.

Proti univerzálnímu opatření umožňujícímu vyhledávání závadného obsahu se vyslovilo  [72 % evropských občanů v reprezentativním výzkumu společnosti YouGov](assets/img/articles/2021/graf.jpg) z deseti států Evropské unie. S kontroverzní výjimkou souhlasilo pouze 18 % lidí. V Česku s předpisem nesouhlasilo dokonce 84 % respondentů. Proti výjimce vedou kampaň Evropští Piráti, výstupy lze dohledat pod hashtagem #Chatcontrol. Kampaň mimo jiné vyzývá k tomu, aby veřejnost napsala europoslancům například e-mail a vyjádřila tak svůj názor na výjimku.
