---
date:         2021-06-16
category:     blog
tags:         sněmovna legislativa digitalizace
layout:       post
title:        "Piráti pomohli prosadit snadnější výměnu dodavatele internetu, lepší ochranu spotřebitelů a omezení obtěžujícího telemarketingu"
image:        /assets/img/articles/2021/martin-jiranek00.jpg
author:       
---


 

Praha, 16. června 2021 – Poslanecká sněmovna dnes ve třetím čtení schválila klíčovou novelu zákona o elektronických komunikacích. Pirátský poslanec Martin Jiránek se zasadil o přijetí zásadních pozměňovacích návrhů, které zlepší postavení spotřebitelů, usnadní lidem výměnu dodavatele internetu i urychlí výstavbu sítí. Piráti také podpořili přísnější podmínky pro telemarketing, aby občany neobtěžovaly nevyžádané telefonáty. Naopak odmítli umožnit sledování polohy mobilů Úřadem pro ochranu hospodářské soutěže (ÚOHS).

> „Naším cílem bylo vytvořit vyváženou právní normu, která na jedné straně dostatečně chrání spotřebitele, na druhou stranu redukuje některé zbytečné překážky například při výstavbě nových sítí elektronických komunikací. Čeští spotřebitelé nyní budou mít například jistotu, že mohou bez problémů změnit svého poskytovatele internetu, aniž by riskovali, že služba nebude funkční a oni se ocitnou bez internetu,“ uvedl Martin Jiránek s tím, že bude nově i zajištěno, aby nikdo nebyl vyloučen z možnosti využívat moderní digitální služby. 

Sněmovna naopak odmítla návrhy na další plošné ukládání provozních a lokalizačních údajů z mobilů pro potřeby ÚOHS. Neprošlo ani rozvolnění regulace nevyžádaných volání, se kterými má negativní zkušenost téměř každý majitel telefonního čísla.

> „Úřad pro ochranu hospodářské soutěže nás svými argumenty, že potřebuje lokalizovat mobilní telefony, nepřesvědčil. I proto jsme iniciovali dohodu napříč poslaneckými kluby, aby byla tato nová pravomoc ÚOHSu z návrhu zákona vyjmuta. Pro občany je také zásadní změna, která omezí pro mnoho z nich otravné telefonáty s údajně super výhodnými nabídkami. I když dnes lidé jasně řeknou, že nechtějí, aby jim někdo volal, tak se časem ozve zase nějaká další firma s podobnou nabídkou. Dle nové úpravy již nikdo, kdo o to sám aktivně neprojeví zájem, nebude moci být těmito telefony obtěžován, což je pro zákazníky mnohem vhodnější řešení,” dodal Jiránek. 

Pokud návrh zákona schválí také Senát, lze předpokládat, že nová pravidla začnou platit nejpozději v lednu 2022. 
