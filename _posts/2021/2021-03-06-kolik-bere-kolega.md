---
date:         2021-03-06
category:     blog
tags:         pay-gap platy komise
layout:       post
title:        "Kolik bere kolega? Na to vám budou muset odpovědět už při pohovoru, počítá s tím návrh směrnice"
image:        /assets/img/articles/2021/jourova_gregorova.png
author:       
---

Brusel, 6. března 2021 - Pirátská europoslankyně Markéta Gregorová podporuje návrh směrnice o větší transparentnosti při odměňování žen a mužů. Nová pravidla, která ve čtvrtek představila Evropská komise, počítají s tím, že budou muset větší firmy zveřejňovat rozdíly v mzdách a platech, které dostávají jejich pracovníci a pracovnice. Podle Gregorové je návrh krok správným směrem.

Pokud se ukáže, že rozdíly platů mužů a žen ve firmách s více než 250 zaměstnanci přesahují neodůvodněně pět procent, organizacím hrozí vnitřní audit. Podle návrhu mají zaměstnavatelé pochybení napravit, jinak riskují pokuty. Velikosti sankcí určí až samotné členské státy.

> „Návrh Komise vítám. Data by měla být základ tvorby jakékoli politiky,“ uvádí europoslankyně. Ta přirovnává aktuální absenci informací o rozdílech v platech ke slavnému myšlenkovému experimentu ze 40. let minulého století. „Nerozumím kritice této transparentnosti - bez dat nám tady vznikne Schrődingerova platová nerovnost: podle odpůrců neexistuje, ale krabici s daty raději neotevřeme,“ říká Gregorová.

> Navrhovaná pravidla také nabádají k větší otevřenosti už během přijímacích pohovorů. Firmy budou muset uchazečům o práci sdělit, jaká je průměrná odměna za obdobnou pozici. V praxi to podle europoslankyně bude znamenat konec nedůstojného vyjednávání o mzdě během pohovoru, kdy se ženy často podceňují. „Není nic výjimečného, že se vás při pohovoru zeptají na to, kolik jste brali v minulé práci. Lidé si tak s sebou do nového zaměstnávání bohužel často nesou břímě své minulé nízké mzdy. S tím by měl být konec, pro zaměstnavatele bude tato otázka podle navrhované směrnice tabu,“ upřesňuje Gregorová.  

Podle Eurostatu jsou v Česku téměř největší rozdíly v odměnách mužů a žen. Tzv. gender pay gap u nás činí zhruba 20 %. „Platová nerovnost je skutečný problém a toto je krok správným směrem k řešení, který pomůže nejen milionům ženám v Evropě k větší spravedlnosti při odměňování,“ uzavírá Gregorová. 
