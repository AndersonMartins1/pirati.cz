---
date:         2021-05-06
category:     blog
tags:         právo-a-justice spravedlnost-a-justice
layout:       post
title:        "Ministryně Benešová hledá záminku pro odvolání nejvyššího státního zástupce, sama ale šířila neověřené informace. Piráti žádají vysvětlení na výboru"
image:        /assets/img/articles/2021/jakub-michalek00.jpg
author:       
---
 

Praha, 6. května 2021 – Ministryně spravedlnosti Marie Benešová dnes oznámila, že podá kárnou žalobu na nejvyššího státního zástupce Pavla Zemana. Důvodem je, že na jednání vlády údajně vyzradil neveřejné informace z trestního řízení týkajícího se kauzy výbuchu muničního skladu ve Vrběticích. Ministryně přitom sama o vyšetřování šířila dezinformace. Předseda poslaneckého klubu Pirátů Jakub Michálek bude požadovat vysvětlení na mimořádném jednání Podvýboru pro justici. Pozván je i nejvyšší státní zástupce Pavel Zeman.

Vláda si nejvyššího státního zástupce pozvala na své jednání, aby spolupracoval na dořešení kauzy Vrbětice. Poté, co se Pavel Zeman účastnil jednání vlády, kde ministryně seděla, ho nařkla z úniku neveřejných informací a oznámila, že na něj podává kárnou žalobu. 

> „Celý příběh je notně absurdní. Děje se přesně to, před čím varovaly největší občanské demonstrace od roku 1989. Ministryně Benešová roky přehlíží a obhajuje střet zájmů premiéra Andreje Babiše, takže její kárná žaloba nepůsobí příliš důvěryhodně. Nemohu se zbavit dojmu, že paní ministryně nemá na práci nic jiného než ostřelovat státní zástupce, šířit konspirační teorie či hájit dotace pro Agrofert. Neprosadila slibovaný zákon o státních zástupcích ani o ochraně oznamovatelů korupce. Kritizuje nás mezivládní organizace GRECO kvůli laxnímu boji proti korupci. Reforma exekucí nebo digitalizace justice jsou fiaskem. A slibované elektronické náramky pro vězně? Máme jich na 20 tisíc vězňů asi 150 kusů,“ okomentoval situaci poslanec Jakub Michálek.

Michálek proto požádal o svolání Podvýboru pro justici, který se uskuteční příští středu a kde by měla ministryně Benešová své kroky osobně vysvětlit. Nejde o první případ dezinformací, Benešová již dříve osočila ústavní soudce z toho, že byli ovlivněni, uvedla nesprávné informace o vyšetřování kauzy Vrbětice a nepodloženě obvinila účastníky protestních shromáždění, že jsou zaplacení. 

> „Úřady mají spolupracovat na zajištění bezpečnosti občanů, ne se nepodloženě ostřelovat přes média. Ministryně spravedlnosti by měla jít příkladem a vysílat do světa jen pravdivé a podložené informace. Považuji za nevhodné chování, že se paní Benešová snaží justici všemi způsoby zdiskreditovat a nachystat si půdu pro odvolání nejvyššího státního zástupce,“ dodává Michálek.

Ministryně spravedlnosti Marie Benešová je kritizována už od nástupu do funkce v roce 2019, kdy nahradila ministra Jana Kněžínka. Benešová trvale zpochybňuje Babišovo trestní stíhání v kauze Čapí hnízdo a k jejímu jmenování došlo krátce po policejním návrhu na podání obžaloby. Kvůli tomu po celé ČR probíhaly demonstrace se statisícovou účastí. Benešová slíbila předložit novelu zákona Sněmovně o státním zastupitelství do června 2019, dosud se tak nestalo.
