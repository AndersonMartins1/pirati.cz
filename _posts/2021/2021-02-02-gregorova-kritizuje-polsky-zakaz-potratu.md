---
date:         2021-02-02
category:     blog
tags:         kontrola-moci-a-mocných lidská-práva 
layout:       post
title:        "Piráti odsuzují polský zákaz potratů: Na ženách přestalo záležet, kritizuje europoslankyně Gregorová "
image:        /assets/img/articles/2021/marketa-gregorova01.jpg
author:       
---



Varšava/Praha, 2. února 2021 - Piráti odsuzují polský zákon zakazující tamním ženám potraty. O jeho platnosti minulý týden rozhodl polský Ústavní soud. Místní autority ho začaly okamžitě vymáhat. „Volaly nám ženy, které byly uprostřed zákroku. V případě ukončení těhotenství kvůli vadám plodu se totiž jedná o delší proces. Nejdříve dostanete tabletky, potom zákrok pokračuje dalšími úkony,“ popsala šéfka Federace pro ženy a plánované rodičovství v Polsku.

Rozhodnutí soudu se týká všech potratů na území Polska, včetně přerušení těhotenství při vadě plodu či ohrožení zdraví ženy. Jak v [rozhovoru pro polský deník](https://www.facebook.com/anna.saskova.plasova/posts/10224060161589153) popsala Krystyna Kacpura, ředitelka [Federace pro ženy a plánované rodičovství v Polsku](https://home.extranet.ep.europa.eu/,DanaInfo=federa.org.pl,SSL+), nikdo s tak náhlým rozhodnutím nepočítal, ani tím, že zákaz začne platit de facto ze dne na den. 

> „Její svědectví je skutečně děsivé. Ženy v různém stádiu těhotenství, s obtížemi od závažných fyzických problémů po těžké psychické následky do Federace volají s žádostí o pomoc,“ popisuje europoslankyně Markéta Gregorová. „O situaci v Polsku nejvíce vypovídá nenápadná poznámka ředitelky: Všechno je v souladu se svobodou poskytování informací. To zatím zakázané není,“ dodává europoslankyně.

Ve švédském, norském a islandském parlamentu už jsou zákony, které mají Polkám umožnit legální bezplatné potraty v těchto zemích. „Na evropské úrovni budu tlačit, aby se přidalo co nejvíce dalších zemí. Zákaz interrupce nechrání životy, ale prokazatelně je devastuje a ničí. Svědectví polských žen je jasným důkazem a nesmí být přehlíženo,“ varuje Gregorová. 

> „Žádali jsme premiéra, aby česká vláda pomohla polským ženám, které přijedou podstoupit interrupci do České republiky, a ministra zdravotnictví jsem požádal, aby vyjasnil sporný výklad zákona, kvůli kterému mnoho klinik v Česku odmítá úkon vykonat. Bohužel vláda doposud neučinila žádné kroky a zavírá oči před tímto omezováním reprodukčních práv v Polsku,“ komentuje situaci poslanec František Kopřiva. 

Původní rozhovor s Krystynou Kacpura v polštině můžete najít [zde](https://home.extranet.ep.europa.eu/tygodnikpolityka/spoleczenstwo/,DanaInfo=www.polityka.pl,SSL+2101417,1,zakaz-aborcji-kobiety-sa-przerazone-jestesmy-w-pulapce.read).
