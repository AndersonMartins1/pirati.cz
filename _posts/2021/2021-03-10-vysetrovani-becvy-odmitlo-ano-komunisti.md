---
date:         2021-03-10
category:     blog
tags:         sněmovna životní-prostředí
layout:       post
title:        "O vyšetřovací komisi k havárii na Bečvě se vůbec nehlasovalo, poslanci ANO účelově požádali o přestávku"
image:        /assets/img/articles/2021/elfmark-balcarova.jpg
author:       
---

 

Praha, 10. března 2021 – Předseda sněmovního klubu hnutí ANO Jaroslav Faltýnek dnes při jednání Sněmovny o havárii na řece Bečvě požádal o pauzu klubu a tím fakticky smetl hlasování o zřízení vyšetřovací komise, protože hlasování se již nestihlo. Pro vznik komise se vyslovili i Piráti, podle nichž se nad postupem orgánů při zajištění a šetření havárie, ke které došlo již téměř před šesti měsíci, vznáší řada otazníků. 

> „Těsně po zjištění havárie v září loňského roku jsem opravdu neočekával, že o šest měsíců později toho nebudeme vědět o moc více než tehdy. Dnes jsem připomněl, že otrava řeky a s ní spojený úhyn tisíců ryb a dalších živočichů pochopitelně stále vzbuzuje emoce u velké části veřejnosti. Vzniklo mnoho iniciativ, petic, akcí na podporu obnovy řeky apod. a občané, stejně jako my, chtějí po Ministerstvu životního prostředí kroky zajišťující, aby se něco takového pokud možno neopakovalo. Za jejich zájem a iniciativu jim velmi děkuji a chtěl bych je ujistit, že Piráti požadují legislativní opatření, která se soustředí právě na zajištění prevence a jasný přístup k haváriím,” uvedl František Elfmark, poslanec Zlínského kraje a člen Výboru pro životní prostředí.

> „V kauze otrávení řeky Bečvy je pro mě, kromě samotného vyšetření kauzy a dopadení viníka, důležité také nastavení jasných pravidel, která by znemožnila opakování chaosu při šetření ekologických havárií. V roce 2019 nebyl dopaden viník u 48 procent havárií na vodách. Je tedy dlouhodobě zřejmé, že postup nefunguje správně. Proto jsem na jednání Výboru pro životní prostředí ve středu 17. března již poněkolikáté Bečvu zařadila. Vyzvala jsem ministra Brabce, aby výboru poskytl informace nejen o postupu v šetření kauzy, ale také informace k přípravě nové legislativy směřující k zajištění jednotného přístupu k šetření havárií v životním prostředí. A to včetně popisu kompetencí jednotlivých orgánů podílejících se na šetření a evidenci jednotlivých úkonů. Kauza Bečva není zdaleka jedinou, kde proces vyšetřování připomíná Kocourkov. Chci se ale zasadit o to, aby byla poslední,“ doplnila pirátská předsedkyně poslaneckého Výboru pro životní prostředí Dana Balcarová.  

V debatě o zřízení komise k havárii na Bečvě mimo jiné zaznělo, že opakované otravy řeky stály nejenom finanční prostředky a úsilí rybářů a mnoha dobrovolníků podílejících se na likvidaci následků, ale i jejich zdraví, když podstupovali riziko otravy na počátku neznámou látkou. Piráti případ od počátku aktivně sledují a poslanec František Elfmark založil ke kauze také web [zazivoubecvu.cz](https://zazivoubecvu.cz), kde shromažďuje veškeré aktuality.   

