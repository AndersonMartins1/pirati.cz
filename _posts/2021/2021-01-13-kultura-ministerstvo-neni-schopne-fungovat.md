---
date:         2021-01-13
category:     blog
tags:         kultura finance vláda
layout:       post
title:        "Komentář Lenky Kozlové: Piráti suplují práci Ministerstva kultury. Připravují za něj strategii pro rozvoj kultury"
image:        /assets/img/articles/2021/art-is-work.jpg
author:       Lenka Kozlová
---



Praha, 13. ledna 2021 – Zatímco Piráti během uplynulého víkendu uspořádali své Celostátní fórum s účasti téměř tisícovky lidí online, Ministerstvo kultury zastavilo tvorbu zásadního dokumentu „Státní kulturní politika” s odůvodněním, že se lidé nemohou potkávat. Jedná se přitom o klíčový dokument pro velkou část kulturního sektoru. Ministr Lubomír Zaorálek v Událostech ČT 7. ledna mimo jiné přiznal nedostatek personálních kapacit úřadu. Je toto relevantní argument v době, kdy tisíce lidí zaměstnaných v kultuře nemohou vykonávat svoji činnost? Přitom právě pracovníci v oblasti kulturní produkce každodenně čelí větším výzvám než zprodukovat online potkávání ke státní kulturní politice, nebo výpomoci s administrováním dotací. Piráti připravují vlastní strategický dokument, který je nyní možné veřejně připomínkovat. 

Kultura a navázané sektory se významným procentem podílí na tvorbě HDP, přesto žádná z předchozích vlád neprosadila více než 1 % pro kulturu ze státního rozpočtu. Chronické podfinancování neodpovídá mnohokrát proklamované tezi, že kultura a vzdělání jsou základem naší společnosti. Piráti na strategickém dokumentu o rozvoji kultury pracují a transparentním způsobem připravují programové body pro následující volby do PSP. Naším cílem je kulturu skutečně posunout a podpořit. Připomínkovat je může každý, konečné znění projde oponenturou odborníků. Takto by mělo postupovat i Ministerstvo kultury. Které ovšem zamrzlo v minulém století. Nyní je čas na skutečnou změnu, je čas posunout kulturu do 21. století.

**Je na nové fungování připravena kulturní obec?**

Úkolem ministerstva není kulturu řídit, jako v dobách komunistické diktatury, kdy bylo ministerstvo jen prodlouženou rukou propagační mašinérie. Úkolem není ani kulturu ovládat, jak se zdálo například u ministra Antonína Staňka, který ministerstvo používal jako mocenský nástroj své politické kariéry a pochybných zájmů. Chceme, aby ministerstvo vytvářelo prostředí pro svobodné působení. Kultura má být transparentně podporována. Stát se má zasazovat o zachování kulturního dědictví a stejně tak podporovat nové formy a inovace. V dobách zlých, jako během pandemie, má pomoci udržet kulturu nad vodou.  

Pirátská vize vytváří pro kulturu předvídatelný právní i společenský rámec a takové podmínky, aby kultura mohla svobodně růst. Protože ta je sama o sobě základem kreativního přístupu a dosud nevyužitým zdrojem inovací. Kultura by měla reflektovat provázanost s jinými oblastmi života jako je např. vzdělávání, průmysl nebo zahraniční diplomacie. Stojíme o silnější zapojení kulturních a kreativních průmyslů, strukturální reformu dotačních grantových schémat Ministerstva kultury a jejich zjednodušení odpovídající současným technologickým možnostem. Dotace z Ministerstva kultury vykazují v současnosti také kromě střetů zájmů velkou známku neúčelnosti. 

**Reforma autorského zákona a kolektivní správy**

Svobodná kultura by se měla šířit bez omezování autorskými svazy, které neumožňují spravedlivé rozdělení autorských honorářů. Svobodné licence na díla, která vznikla za státní prostředky, tak mohou být zdarma k dispozici například pro vzdělávání. Naším cílem je posílení postavení autora – nesmí být jen loutkou v rukou mocných autorských organizací, které vznikly na začátku minulého století a podle toho se stále chovají. Autor, tvůrce díla, má mít maximální zisk ze své činnosti. Dnešní technologie toto umožňují. Chybí opět jen vůle a překonání starých zažitých mechanismů a prostředníků, kteří parazitují na autorské tvorbě.

Kultura není nadstavbou spočívající ve volnočasových aktivitách. Je výraznou socioekonomickou entitou, která je neopomenutelnou součástí společnosti 21. století. Proto vnímáme jako zásadní její odpolitizování a důraz na profesionalizaci. Chceme toho docílit i prostřednictvím zákona o veřejnoprávní instituci v kultuře, který umožní klást důraz na profesionální řízení příspěvkových organizací a dosažení stabilního prostředí, které omezí politické tlaky a zásahy.
