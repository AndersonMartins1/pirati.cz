---
date:         2021-03-17
category:     blog
tags:         evropská-unie sněmovna
layout:       post
title:        "Piráti, KDU-ČSL, TOP 09, STAN a ČSSD svolávají mimořádnou schůzi Sněmovny. Chtějí, aby vláda využila efektivně 180 miliard z evropského Fondu obnovy"
image:        /assets/img/articles/2021/frantisek-kopriva00.jpg
author:       
---


Praha, 17. března 2021 – Poslanecké kluby Pirátů, KDU-ČSL, TOP 09, STAN a poslanci ČSSD požádali předsedu Sněmovny o svolání mimořádné schůze k Národnímu plánu obnovy. Ten má vláda sestavit do konce dubna a bude základem pro čerpání až 180 miliard korun z tzv. evropského Fondu obnovy. Pro Česko jde o velkou příležitost, strany tak chtějí slyšet, jak hodlá kabinet finance zužitkovat a zda budou efektivně využity pro pomoc lidem i firmám z krize a modernizaci země. Projednat chtějí též přípravu operačních programů a čerpání dalších unijních fondů pro období 2021 - 2027. 


V říjnu 2020 zveřejnila vláda první verzi Národního plánu obnovy, ta ale nebyla zpracována kvalitně a byla kritizována širokým spektrem subjektů. Dokument nakonec nebyl ani schválen na jednání vlády, premiér ho odevzdal Evropské komisi s tím, že kabinet co nejdříve předloží aktualizovaný návrh. K tomu ale zatím stále nedošlo.


> „Ačkoliv se termín odevzdání na konci dubna blíží, poslanci aktualizovaný návrh stále neobdrželi. Stejně tak chybí ucelená informace, s kterými nevládními organizacemi, zástupci soukromého sektoru a regionů přípravu vláda konzultovala. Chceme se proto společně členů vlády dotazovat, jak konkrétně v jednotlivých rezortech podpoří restrukturalizaci české ekonomiky, aby byla moderní, udržitelná, konkurenceschopná v 21. století a šetrná k životnímu prostředí,” uvedl svolavatel schůze a pirátský místopředseda Výboru pro evropské záležitosti František Kopřiva. V souladu s pravidly má minimálně 37 % objemu jít do udržitelné transformace a minimálně 20 % objemu do digitální transformace. 


> „Za Piráty jsme už v prosinci kabinetu zaslali svá východiska a nabídli pomoc při sestavování Národního plánu obnovy. Chceme záruky, že se evropské peníze investují do inovací, digitalizace, udržitelnosti a vzdělávání. Nikoliv, že je vláda zalije do betonu či s nimi bude záplatovat výpadky příjmů ve veřejných rozpočtech. Vzhledem k objemu peněz a potenciálu, který pro českou ekonomiku představuje, považujeme za důležité, aby na základních obrysech Národního plánu obnovy byla širší shoda jak na politickém poli, tak se zástupci nevládního a soukromého sektoru, stejně jako s regiony, kterých se plán bezprostředně dotýká,” dodal Kopřiva.  


> „Vláda při přípravě Národního plánu obnovy konzultuje další instituce zcela formálně. Proto jsem inicioval usnesení Výboru pro evropské záležitosti vyzývající vládu, aby řádně vypořádala připomínky sociálních partnerů, nevládních organizací a dalších dotčených subjektů, které vláda doteď víceméně ignorovala,“ popsal Ondřej Benešík, místopředseda KDU-ČSL a předseda Výboru pro evropské záležitosti. „KDU-ČSL také vyzývá k navýšení peněz na digitalizaci, vzdělávání a výzkum a inovace. Německo například z mimořádných unijních zdrojů pořizuje kvantové počítače, které ochrání kritickou infrastrukturu před útoky a kolapsy a které pomohou vytvářet scénáře pro zvládání krizových situací. Vláda Andreje Babiše se naopak chystá peníze z EU investovat do digitalizace archívů. I my musíme využít mimořádné zdroje z EU do rozvoje a do zvýšení konkurenceschopnosti a odolnosti naší ekonomiky i společnosti. Nechceme je projíst, nebo s nimi nesystémově lepit díry ve státním rozpočtu, které páchá tato vláda,” okomentoval Benešík.


> „Částka, kterou získáme z evropského rozpočtu, je důležitá, ale ještě důležitější je to, na co prostředky využijeme. Zda to budou oblasti, které posílí naši konkurenceschopnost, vědu, výzkum, vzdělávání, digitalizaci a další oblasti, které budou mít zásadní vliv na naši budoucí prosperitu,” upozornila Helena Langšádlová, poslankyně TOP 09.


> „Každá krize je zároveň příležitostí. A Národní plán obnovy je výborným nástrojem, díky kterému můžeme vyjít z krize posíleni. Vláda bohužel zatím nástroj pro budoucnost využívá k zalepení problémů minulosti. To se musí změnit. Cítíme odpovědnost za směřování naší země, proto chceme využití 180 miliard korun od Evropské unie projednat v Poslanecké sněmovně. Chceme, abychom i díky tomuto plánu posunuli naši zemi od levné ekonomiky k ekonomice s vysokou přidanou hodnotou. Nechceme tyto peníze utopit v minulosti, chceme jimi vylepšit budoucnost,” okomentoval 1. místopředseda STAN Jan Farský. 


> „Investice z národního plánu obnovy by měly směřovat do lidského kapitálu a prevence nezaměstnanosti místo financování běžné fyzické infrastruktury, kam již směřují současné standardní prostředky evropských strukturálních fondů, a přispět tak k pokrytí nákladů na transformaci českého hospodářství a společnosti v rámci digitálního a klimatického přechodu,” uzavřel Ondřej Veselý, místopředseda ČSSD a  předseda Zahraničního výboru. 
