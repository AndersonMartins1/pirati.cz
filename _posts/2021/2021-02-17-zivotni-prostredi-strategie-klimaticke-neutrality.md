---
date:         2021-02-17
category:     blog
tags:         životní-prostředí vláda
layout:       post
title:        "Piráti zavázali ministerstva životního prostředí a obchodu k přepracování strategií, aby směřovaly k dosažení klimatické neutrality 2050"
image:        /assets/img/articles/2021/frantisek-elfmark01.jpg
author:       
---



Praha, 17. února 2021 – Petici za klima podepsanou téměř 6 tisíci občany dnes představil na jednání Výboru pro životní prostředí její autor Jakub Zamouřil. Petice požaduje, aby vláda přijala konkrétní kroky k dosažení klimatické neutrality, zabývala se obnovou české krajiny nebo co nejdříve vydala protierozní vyhlášku. Piráti následně prosadili usnesení, ve kterém požadují konkrétní kroky vedoucí ke klimatické neutralitě a zlepšení stavu krajiny.

> „Když se nám v Petičním výboru dostala na stůl Petice za klima, zařídil jsem, z pozice místopředsedy Petičního výboru, její postoupení na Výbor pro životní prostředí, kterého jsem členem a taktéž jsem se zasadil o přizvání iniciátora petice, pana Zamouřila, na dnešní jednání. Požadavky petice jasně ukazují, že občanům není téma klimatu lhostejné a kroky vlády v této věci považují za nedostatečné. V tom jsem s nimi za jedno a proto nechci, aby petice zůstala bez povšimnutí,” uvedl člen zmíněných výborů František Elfmark.

Ministerstvo životního prostředí na petici reagovalo příslibem plné podpory cíle dosažení klimatické neutrality EU do roku 2050.

> „Ve vyjádření k petici MŽP slibuje mnohé. Tyto přísliby nesmí zůstat jen na papíře, a proto budou Piráti dohlížet na jejich naplnění. Na dnešním Výboru pro životní prostředí jsem načetl usnesení vedoucí k naplnění skutkových slibů ministerstva, které mají naplnit chtěné cíle petentů. Výbor moje usnesení schválil, a tedy jsem se zasadil o to, že ministerstvo životního prostředí a ministerstvo průmyslu a obchodu musí přepracovat strategické dokumenty o ochraně klimatu a energetické koncepci tak, aby směřovaly především k dosažení klimatické neutrality do roku 2050 a také o to, aby MŽP dostálo svého příslibu a vypracovalo podrobný plán obnovy české krajiny,” sdělil Elfmark.

