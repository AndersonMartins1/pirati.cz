---
date:         2021-06-25
category:     blog
tags:         volby evropská-unie
layout:       post
title:        "„Je politika pro všechny?“ Pirátka Gregorová chce v kampani odhalit bariéry pestřejšího zastoupení i motivovat"
image:        /assets/img/articles/2021/Grafika-Politika-je-pro-vsechny-kampan.jpg
author:       
---

Praha/Brusel, 25. června 2021 – Europoslankyně za Pirátskou stranu Markéta Gregorová spouští letní kampaň s názvem Politika je pro všechny. Jejím cílem bude prozkoumat bariéry, které v Česku brání pestřejšímu zastoupení žen, mladých lidí a dalších skupin, které v ní dnes chybí. Europoslankyně má za cíl tyto skupiny motivovat a představit zásadní data, která problém vysvětlí a pomohou k řešení.

> „Při pohledu na český Parlament se mě zmocňuje neodbytný pocit, že politika je jenom pro specifický typ lidí. Když člověk vidí víc než stovku obtížně rozlišitelných osob stejného věku, pohlaví i vzezření v jedné místnosti, vkrádá se otázka, jak dobře tito lidé reprezentují všechny ostatní,” zamýšlí se Gregorová, které se o smyslu kampaně nedávno rozpovídala mimo jiné v rozhovoru pro magazín [Heroine](https://www.heroine.cz/zena-a-svet/5122-vycitam-systemu-ze-si-nesmime-dovolit-byt-prumerne-rozhovor-s-marketou-gregorovou).
 
> „Když se projdu po ulici, vidím něco jiného: mladé lidi, matky, nebo osoby s alternativním životním stylem. Odpovídá stávající složení našich zástupců skutečnému složení společnosti a jejím preferencím? A je takto homogenně složená reprezentace vůbec schopná vnímat potřeby společnosti, která vypadá tak moc jinak? Opravdu se musíme smířit s tím, že to tak, jako každých pár let, „prostě vyšlo“?” ptá se europoslankyně.

Součástí kampaně by měla být například minisérie podcastů, ve kterých bude pirátská europoslankyně se svými hosty debatovat o klíčových bariérách pro vstup do politiky. Chystá se také speciální zasedání vládního Výboru pro vyrovnané zastoupení. Kampaň bude provázet i série článků na klíčová témata, animovaný spot a další videa a také spousta ověřených dat na všech sociálních sítích.
 
Podle Gregorové jde o složité téma, protože ho má každý trochu jinak emočně zabarvené: „Proto bych ráda přinesla fakta, klid a otevřenost různým názorům. Emoce k takovým věcem patří a patřit budou, k smysluplné debatě jsou ale potřeba i data. O ta se budu snažit opírat,” vysvětluje.
 
Kampaň je financována z prostředků evropské frakce Greens/EFA. Oficiální web najdete na http://politikaprovsechny.eu/ a kampaň můžete sledovat na sociálních sítích  [Facebook](https://www.facebook.com/MEPGregorova), [Twitter](https://twitter.com/MarketkaG), [Instagram](https://www.instagram.com/ruzovarebelka/).

Markéta Gregorová je nejmladší česká europoslankyně. Dlouhodobě se zaměřuje především na témata dezinformací (nedávno na něj upozornila kampaní [Pravda bolí] (https://pravdaboli.eu/)), kyberbezpečnosti nebo sledovacích technologií. Nyní se rozhodla zaměřit se na téma zvýšení diverzity v politice, aby svou pozici mohla využít k motivování lidi k aktivitě a pomáhala odstraňovat s tím spojené bariéry.
