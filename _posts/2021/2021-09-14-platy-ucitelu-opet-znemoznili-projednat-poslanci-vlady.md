---
date:         2021-09-14
category:     blog
tags:         legislativa vzdělávání
layout:       post
title:        "Vláda opět zablokovala návrh Pirátů a Starostů na podporu učitelů a navázání jejich platů na průměrnou mzdu"
image:        /assets/img/articles/2021/barton-gazdik.jpg
author:       
---

 

Praha, 14. září 2021 - Vládní strany ANO a ČSSD s podporou poslanců KSČM dnes již poněkolikáté [znemožnily projednání](https://www.psp.cz/sqw/hlasy.sqw?g=77129&l=cz) senátní vratky novely zákona o pedagogických pracovnících. Odmítly podpořit záměr Pirátů a STAN na předřazení tohoto bodu na schůzi Sněmovny. Součástí novely zákona je i pirátský návrh na navázání učitelských platů na průměrnou mzdu, jejich zvýšení a zajištění stability do budoucna.

> „Platy učitelů i díky naší podpoře v posledních letech vzrostly a přiblížily se evropskému průměru. Klíčovou otázkou nicméně je, jak to bude s platy učitelů dál. V minulosti totiž opakovaně docházelo k tomu, že se platy učitelů navýšily, ale následující roky pak stagnovaly. Tím vznikal vnitřní dluh vůči rostoucí průměrné mzdě, který se pak musel dorovnávat,” uvedl Lukáš Bartoň, poslanec Pirátů a člen školského výboru.

Právě i to byl jeden z důvodů, proč Piráti v rámci novely zákona o pedagogických pracovnících ve Sněmovně předložili návrh na navázání platu učitelů na průměrnou mzdu a dosažení minimálně 130 procent její výše. Návrh by umožnil zohledňovat vývoj ekonomiky, aby nebyly platy učitelů do budoucna vůči průměrné mzdě podhodnocené a zajistil by jejich dlouhodobou předvídatelnost. Také by garantoval, aby plat začínajících učitelů odpovídal 100 procentům průměrné mzdy a urychlil by růst učitelských platů v prvních 10 letech praxe. Přípravu tohoto návrhu Piráti konzultovali s Danielem Münichem a Filipem Matějkou z instituce CERGE-EI, která se zaměřuje na ekonomický výzkum a hospodářskou politiku.

> „V tuto chvíli je debata již uzavřená a zbývá senátní vratku pouze odhlasovat, což by nám ve Sněmovně zabralo ani ne minutu čistého času. Vládní strany ANO a ČSSD s podporou KSČM nicméně nadále projednání této novely blokují, přestože ji ve Sněmovně již jednou téměř jednomyslně podpořily v prakticky totožné podobě. Novela přitom řeší třeba zajištění podpory začínajícím učitelům, zařazení sociálního pedagoga a jiných podpůrných pozic do pedagogické profese a zajištění jejich financování ze státního rozpočtu, zvýšení třídnických příplatků. I díky těmto návrhům bychom mohli posílit atraktivitu učitelské profese a přilákat tak do školství další schopné a šikovné lidi. Hlavně, že se pan premiér ve své knížce chlubí tím, jak vláda tuto novelu zákona úspěšně prosadila. Pan premiér akorát opět ukázal, že je mistr lží, prázdných slov a planých slibů. Jak potom vůbec někdo může věřit, že ANO bude plnit svůj politický program,” komentoval situaci Lukáš Bartoň.

> „Levicová koalice se před volbami chvástá, jak je pro ni kvalitní vzdělávací systém v České republice důležitý, ale když přijde na věc, odmítnou poslední šanci změnit ho k lepšímu. Právě o jejich hlasy dnes neprošla nadějná novela, která měla garantovat růst platů učitelů do budoucna, příplatky za třídnictví i posílení praxe na školách. Je to hazard se vzděláváním našich dětí, které pro ně nikdy nebylo skutečnou prioritou. Po volbách to musíme změnit,“ řekl člen školského výboru Petr Gazdík (STAN).

> „Přijde mi neuvěřitelné, že si vláda blokuje svůj vlastní návrh zákona. Návrh zákona, který předložil člen vlády, ministr školství. Vládní strany ANO a ČSSD zdržují projednání této novely už půl roku a snaží se ji shodit pod stůl. Dělají si z nás všech, ale především z učitelů, blázny. Pan premiér by měl za neplnění svých slibů přijmout osobní zodpovědnost,” dodala Andrea Hoffmannová, pirátská náměstkyně primátora pro školství a sport v Ostravě.
