---
date:         2021-07-01
category:     blog
tags:         regiony
layout:       post
title:        "Piráti a STAN posílají poničeným obcím milion korun prostřednictvím nadace Via. Rozvezli také potřebnou materiální pomoc"
image:        /assets/img/articles/2021/morava.jpg
author:       
---



Praha, 1. července 2021 – Piráti a Starostové dnes darovali přes jeden milion korun obcím zdevastovaným přírodní katastrofou, a to prostřednictvím nadace Via. Na pomoc zasaženým přispěli členové a příznivci obou stran. Koalice také do poničených oblastí na Moravě i Lounsku zaslala materiální dary, které byly podle informací místních koordinátorů nejvíce potřeba. Šlo mimo jiné o nářadí na opravy či hygienické, zdravotní a dezinfekční prostředky. Všem, kteří se jakýmkoliv způsobem podíleli na řešení následků živelné pohromy, předsedové obou koaličních stran děkují.

> „Po čtvrtečním neštěstí se mezi lidmi zvedla obrovská vlna solidarity. A to samozřejmě i mezi členy Pirátů a Starostů, s kterými jsme se v uplynulých dnech společně složili na finanční podporu zasažených obcí. Podařilo se nám vybrat přes milion korun, které nyní posíláme nadaci Via, jež právě poničeným obcím pomáhá. Aktuálně potřebují tamní obyvatelé doslova každou korunu na opravu nebo obnovu svých domů a pokrytí dalších výdajů. V minulých dnech jsme na Moravu i do Lounska rozvezli také materiální pomoc, tedy nářadí či další praktické věci, které byly podle informací z místa nejvíce potřeba. Děkuji mnohokrát všem, kteří se do pomoci zapojili, a to samozřejmě nejen našim zástupcům, ale obecně všem dobrovolníkům, dárcům, členům záchranných složek a mnohým dalším, včetně zahraničí,“ uvedl předseda Pirátů Ivan Bartoš.

> „Přiznám se, že z pomoci, jakou všichni posíláme na jižní Moravu, mám obrovskou radost. Naše společnost znovu ukázala, že Češi jsou národ, jenž se v těžkých chvílích umí semknout a být solidární s lidmi, kteří potřebují pomoc druhých. Věřím, že soudržná atmosféra nám vydrží a pomůžeme společnými silami co nejdříve obnovit oblast poničenou živelnou katastrofou. Naši členové a dobrovolníci jsou připraveni i nadále pomoci nejen prací přímo na místě, ale také v zásobování potřebným materiálem,” doplnil předseda STAN Vít Rakušan.
