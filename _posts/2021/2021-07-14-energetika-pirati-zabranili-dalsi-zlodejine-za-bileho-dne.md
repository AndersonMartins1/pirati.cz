---
date:         2021-07-14
category:     blog
tags:         sněmovna legislativa energetika
layout:       post
title:        "Piráti a Starostové pomohli zablokovat zdražení benzínu a 'malou domů' pro Agrofert. Varují ale před dalším tunelem v energetice"
image:        /assets/img/articles/2021/petr-tresnak01.jpg
author:       
---

 

Praha, 14. července 2021 – I díky tlaku Pirátů a Starostů dnes Sněmovna zablokovala přijetí pozměňovacích návrhů ANO k energetickému zákonu, které by zvýšily cenu benzinu a nafty o 2 koruny. Návrhy měly navýšit podíl biopaliv 1. generace v pohonných hmotách, na čemž by vydělal hlavně koncern Agrofert jako největší producent biopaliv v Česku. Koalice také varovala před dalším možným tunelem na peníze daňových poplatníků prostřednictvím podpory vybraných zdrojů energie. I když se povedlo zastavit nejproblematičtější návrh, vláda přesto prosadila nerovnoměrnou podporu energetických zdrojů a značně zvýhodnila bioplyn a biomasu. 

> „Jsem rád, že se nám konečně podařilo přesvědčit většinu Sněmovny, že povinné přimíchávání biopaliv 1. generace není jediná cesta, jak plnit naše mezinárodní závazky. Naopak, tato cesta vše prodražuje, škodí lidem i přírodě, a hlavně zavírá dveře rozumnému rozvoji obnovitelných zdrojů energie a v reálu vyhovuje jen úzkému okruhu ekonomických zájmů. Na zvýšení podílu biopaliv by vydělala opět firma Agrofert premiéra Babiše, stoupla by cena benzínu a nafty. Před námi je teď ale ohromný kus práce nastavit politiku obnovitelných zdrojů rozumně, na principech decentralizace, cirkulární ekonomiky, technologické neutrality, a hlavně skutečně podle pozitivních dopadů na klima,” vysvětlil poslanec a místopředseda Zemědělského výboru PSP ČR, Radek Holomčík.

Vládní poslanci dál poslali ale návrh, který Piráti označili za paskvil. Vládní novela srazila nerovnoměrně výnosová procenta již provozovaným obnovitelným zdrojům energie, ale u bioplynu ponechala horní hranici 10,6 procenta, která je nepřiměřené vysoká. Na podporu výroby energie z bioplynu přitom už nyní občané zaplatíme každý rok 7 miliard korun. 

> „Ministerstvo průmyslu a obchodu nepředložilo řádnou dopadovou analýzu, takže Sněmovna neměla k dispozici detailní dopady jednotlivých návrhů na státní rozpočet a peněženky občanů. Několikrát jsme na ministerstvo apelovali, aby takovou analýzu zveřejnilo a také jsme několikrát žádali vládu o včasné projednání. Ta to smetla ze stolu. Odmítáme diletantství vlády, která není schopna potřebné zákony předkládat včas a promyšleně,” uvedl poslanec Pirátů Petr Třešňák, garant programového bodu energetika. 

Návrh se negativně dotkne menších fotovoltaických elektráren, kde stanovuje výnosové procento na 6,3, navíc doplněné solární daní. Piráti proto prezentovali návrh spravedlivý pro všechny, a to ve výši 8,4 procenta z výnosu pro všechny druhy provozovatelů. Nyní budou jednat o nápravě zákona v Senátu, kam novela míří.
