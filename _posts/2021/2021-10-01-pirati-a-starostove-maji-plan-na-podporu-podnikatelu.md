---
date:         2021-10-01
category:     blog
tags:         volby program podnikatelé podpora
layout:       post
title:        "Piráti a Starostové mají plán podpory pro začínající podnikatele"
image:        /assets/img/articles/2019/wagenknecht98.png
author:       
---

Praha, 1. října 2021 - Omezení byrokracie, pomoc s financováním, méně překážek a konec účelového ‘zaklekávání’ i digitální prostředí, které ulehčí administrativu. Začínající malé a střední podniky se dočkají pomocné ruky od Pirátů a Starostů, jejichž cílem je vytvoření lepších podmínek pro startupy. „Chaos premiéra Babiše v průběhu pandemie zasáhl především malé a střední podnikatele. Pomoc ze strany státu byla nedostatečná a přicházela s několikaměsíčním zpožděním. Je nejvyšší čas začít firmy v jejich začátcích konečně podporovat,” uvedl senátor za Piráty Lukáš Wagenknecht. 

 

Technologický rozvoj, kterému mohou napomoci právě nově vznikající podniky, jsou podle Pirátů a Starostů klíčem k budoucímu úspěchu českého hospodářství a jednotlivých regionů. Nadměrná byrokracie, komplikovaná pravidla a také šikanózní kontroly znamenají pro mnoho začínajících firem komplikace a překážky, které je od podnikání odrazují. To chce koalice změnit. 

 

> „Naše desatero opatření má za cíl opět nastartovat podnikavost v Česku. Možnost založení firmy za jeden den, odstranění duplicitních kontrol a pojistky proti jejich přemrštěnosti nebo snížení pokut za administrativní pochybení zvýší chuť lidí do podnikání.  Na trh se tak vrátí stovky malých firem, které během pandemie zanikly,“ doplnil Wagenknecht. 


Piráti a Starostové chystají motivační daňové úpravy, které zohlední reinvestování a také vklady do výzkumu a vývoje. Tím chtějí vytvořit základ pro výstavbu technologicky založené ekonomiky s vysokou přidanou hodnotou, která je jejich dlouhodobým cílem.


> „Zohledníme reinvestice ve zdanění firem a umožníme začínajícím firmám odepisovat si investice do výzkumu a vývoje od odvodů za zaměstnance. Tím podpoříme malé firmy, inovace, ale i snížíme náklady práce. Firmám také konečně umožníme vydávat zaměstnanecké akcie, které se v současnosti kvůli jejich zdanění nevyplatí. To pomůže malým rostoucím firmám přilákat experty, které by si jinak nemohly dovolit,“ dodal koaliční volební lídr plzeňského kraje Josef Bernard. 

 

Zásadního zlepšení se mohou firmy dočkat v oblasti elektronizace, kde koalice plánuje vytvořit systém automatického hlídání lhůt, který předejde zbytečným pokutám.

 

> „Stát nesmí firmám překážet. To ale nestačí, měl by jim i aktivně vycházet vstříc. Automatické hlídání lhůt zaručí, že úřady podnikatele nebudou překvapovat nesmyslnými pokutami z prodlení. Pro firmy také připravíme základní software, smluvní vzory či bezplatné technické normy, které po nich stát vyžaduje. Stát je tu pro občany a firmy, ne naopak,“ uzavírá pirátský poslanec Martin Jiránek. 


Přehled opatření pro začínající podnikatele z dílny Pirátů a Starostů naleznete [ZDE](https://www.piratiastarostove.cz/strategicke-dokumenty/program-pro-podnikatele/?fbclid=IwAR1pvZE7JW4YRL4igRdzrI7FvHJNQpU4i1t13lpu3Z6y3XbeQAxas4KIYuU)





