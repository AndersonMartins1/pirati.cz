---
date:         2021-06-01
category:     blog
tags:         vláda sněmovna
layout:       post
title:        "SPOLU a Piráti a Starostové odevzdali podpisy pro vyvolání hlasování o nedůvěře vládě
image:        /assets/img/articles/2021/bartos-rakusan01.jpg
author:       
---
 

Praha, 1. června 2021 – Koalice SPOLU a koalice Pirátů a Starostů dnes odevzdaly podpisy potřebné pro svolání mimořádné schůze k nedůvěře vládě. Mimořádná schůze proběhne tento čtvrtek.  

> „Nesmíme rezignovat na principy. Jedním z pilířů parlamentní demokracie je vláda, která se opírá o většinu v Poslanecké sněmovně. Poté co komunisté deklarovali, že vládu nepodporují, měl premiér požádat o důvěru automaticky. Protože to ale neudělal, je naším naprosto samozřejmým úkolem ověřit, zda má vláda ve Sněmovně nadále většinu,“ říká předseda ODS Petr Fiala. 

> „Důvodem, proč jsme se rozhodli vyslovit nedůvěru této vládě, je i potvrzený střet zájmů Andreje Babiše. Ten nedávno finálně potvrdil i závěrečný audit Evropské komise. Na flagrantní střet zájmů Piráti poprvé upozornili již v srpnu 2018. Reálně navíc nyní hrozí, že dotace namísto Agrofertu doplatí čeští občané. V neposlední řadě včera vyvstala i informace o návrhu policie na obžalobu premiéra kvůli kauze Čapí hnízdo. Česká republika by ve svém čele neměla mít premiéra, který čelí tak vážným obviněním. Řada kauz pak provází tuto vládu a její chráněnce z doby před i po vypuknutí pandemie, včetně přidělování národních dotací v rozporu se zákony, či předražených nákupů v době pandemie, které nyní šetří policie,“ uvádí předseda pirátů Ivan Bartoš.

> „Lidem došla trpělivost, státní kase peníze a opozici možnosti, jak jinak říct dost současnému marasmu, vládní neschopnosti a sérii mezinárodních ostud. Když je důvěra lidí ve vládu na bodě mrazu a ona sama přesto, nebo spíš právě proto nemá odvahu si o ni ve Sněmovně říct, musíme to za ni udělat my, jako řadu jiných kroků, které tvoří základ demokratické společnosti, nelze jen přihlížet a mlčet. Současná vláda zklamala naše občany také na mezinárodním poli, když si ani neuměla zajistit podporu v kauze Vrbětice od našich zahraničních partnerů. Nejen kancléřka Německa nebo premiér Velké Británie se nyní veřejně diví, proč jim v této věci za Českou republiku nikdo ani nezavolal,“ komentuje současnou situaci předseda KDU-ČSL Marian Jurečka.

> „Není možné v demokraticky vyspělé zemi tolerovat vládu, která zašla tak daleko, že porušuje zákony. Premiér a jeho ministři mají jít příkladem obyčejným lidem nejen v oblasti morálky, ale také v tak zásadní věci jako je dodržování platného práva. Současná vládní garnitura nezvládla jedno ani druhé. Svými papalášskými manýry a neschopností spravovat zemi přišla o důvěru naprosté většiny občanů a kvůli několika nezákonným jednáním ji dokonce hrozí soudní spory. Není žádné jiné východisko než ukončit toto trápení a po více než sedmi letech rozepsat v říjnu novou kapitolu naší politiky,“ říká předseda Starostů a nezávislých Vít Rakušan.

> „Ohlédnutí za posledním rokem a čtvrt s covidem přináší tragický pohled. Je to právě vláda Andreje Babiše, která nese odpovědnost za výsledky boje s pandemií. Byla to tato vláda, která přes rok svým chaotickým vedením způsobila nevratné škody a během té doby prohrálo svůj boj s nemocí 30 tisíc lidí, mnozí z nich zbytečně. Vláda nenechala na holičkách jen pacienty a zdravotníky, ale otočila se zády i k živnostníkům, samoživitelkám nebo lidem pracujícím na dohodu. Těm se mnohdy nedostává dostatečná pomoc a mnozí zkrachovali, přišli o práci či roky budované firmy. Je nejvyšší čas, aby vláda Andreje Babiše vyvodila za všechny tyto chyby politickou odpovědnost a skončila,“ uvádí předsedkyně TOP 09 Markéta Pekarová Adamová.
