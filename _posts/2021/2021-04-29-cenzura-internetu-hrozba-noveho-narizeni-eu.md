---
date:         2021-04-29
category:     blog
tags:         cenzura evropská-unie legislativa
layout:       post
title:        "Hrozí cenzura na Internetu, říká Kolaja. Europarlament navzdory tlaku Pirátů schválil kontroverzní nařízení"
image:        /assets/img/articles/2021/marcel-kolaja01.jpg
author:       
---



Brusel, 29. dubna 2021 – Ohrožení svobody projevu anebo zneužití nových pravidel k utištění politické konkurence. I to podle pirátského místopředsedy Evropského parlamentu Marcela Kolaji hrozí po včerejším schválení nařízení o odstraňování teroristického obsahu on-line. Podle nových pravidel budou muset platformy do hodiny mazat problematický obsah, což ale podle Kolaji mohou zneužívat autoritářské režimy.

> „Opravdu nám hrozí cenzura v celé Evropě. V Maďarsku nebo Polsku pozorujeme prokazatelné tendence ke stahování a omezování vládní kritiky na Internetu. Orbán v podstatě dostane od Evropy žolíka. Nařízení umožňuje rychle odstraňovat on-line obsah na území kteréhokoli členského státu Evropské unie," komentuje nařízení místopředseda Evropského Parlamentu Marcel Kolaja, který působil jako zpravodaj pro nařízení o prevenci šíření teroristického obsahu on-line ve výboru pro vnitřní trh a ochranu spotřebitelů (IMCO).

K mazání potenciálně závadného obsahu budou firmy patrně využívat automatické filtry při nahrávání, což může podle Kolaji vést k nechtěnému odstranění neškodných příspěvků. 

> „Týká se to například satiry, nebo aktivismu, který filtry vyhodnotí jako teroristický obsah,” vysvětluje místopředseda. Pirátským europoslancům se sice podařilo prosadit, že v nařízení není povinnost používat tyto filtry, to ale nestačí a pravidla stále obsahují nedostatky. Ty mohou podle nich zásadním způsobem ohrozit svobodu projevu.

> „Regulace může posílit postavení autoritářů. Desítky neziskových organizací a hnutí za lidská práva před tím varovali a tlačili na Parlament, aby nařízení nepřijal. Většina europoslanců ale hlasité varování ignorovala. Přihlížíme tomu, jak si Evropa sama podkopává nohy," uzavírá europoslanec Kolaja.
