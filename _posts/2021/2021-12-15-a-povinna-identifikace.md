---
date:         2021-12-15
category:     blog
tags:         evropská-unie lidská-práva
layout:       post
title:        "Povinná identifikace sexuálních pracovníků prošla europarlamentem. Navzdory nesouhlasu Pirátů"
image:        /assets/img/articles/2021/sex.jpg
author:       
---

Štrasburk, 15. prosince 2021 – Europoslanci schválili i přes nesouhlas pirátských europoslanců kontroverzní návrh, který může ohrozit soukromí sexuálních pracovníků. Podle přijaté zprávy se mají všichni občané identifikovat přes e-mail i mobilní číslo při nahrávání jakéhokoliv obsahu na stránky pro dospělé. Návrh je součástí zprávy z vlastní iniciativy, která se týká boje s genderovým kybernetickým násilím. Podle Pirátů ale může vést k opaku. 

> „Uvědomujeme si, že je potřeba řešit kybernetické obtěžování a násilí, ale obáváme se, že tohle není ta cesta. Kvůli pandemii se musela řada sexuálních pracovníků přesunout do prostředí on-line, které jim zaručovalo anonymitu. O tu by ale kvůli návrhu mohli přijít,“ vysvětluje pirátský místopředseda Evropského parlamentu Marcel Kolaja. 

> „Stigma spojené se sexuální prací je v České republice příliš vysoké na to, abychom mohli přijmout další rizika. Část našich klientek uvádí, že v době pandemie přesunuly své služby do online prostoru. Z jejich výpovědí víme, že toto prostředí i dříve představovalo zvýšené riziko pronásledování, a prozrazení totožnosti sloužilo jako prostředek vydírání a vyhrožování,“ přibližuje ředitelka organizace Rozkoš bez rizika, která se snaží o snižování násilí v sexbyznysu. 

Podle Evropské aliance pro práva sexuálních pracovníků dochází k únikům dat z porno stránek pravidelně. Jak dodávají pirátští europoslanci, strach z prozrazení je tedy oprávněný. „Skoro dvě třetiny sexuálních pracovnic jsou matky. Jejich rodina navíc často neví, jak si vydělávají. Ochranu soukromí si ale jako každý uživatel Internetu zaslouží,“ dodává Kolaja. Schválená zpráva vyzývá Evropskou komisi k přípravě směrnice, která by návrh dvoufázového ověřování obsahovala.
