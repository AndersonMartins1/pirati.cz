---
date:         2021-03-04
category:     blog
tags:         gruzie vláda lidská-práva
layout:       post
title:        "Gregorová na setkání se zástupci gruzínského občanského sektoru: „Vyšleme mediační tým"
image:        /assets/img/articles/2021/Gregorova_u_schodu.jpg
author:       
---

Brusel/Tbilisi, 4. března 2021 - Pirátská europoslankyně Markéta Gregorová se na pozvání bezpečnostního centra Evropské hodnoty setkala se zástupci gruzínského občanského sektoru. Gregorová informovala o chystané debatě na plénu Evropského parlamentu příští týden a nastínila plány na vyslání mediačního týmu, který by zemi pomohl vystoupit z ústavní krize.

Gregorová před časem informovala o tom, jak si Gruzie po říjnových volbách prochází ústavní krizí: opozice odmítá usednout v parlamentu kvůli obviněním z manipulace voleb, vláda hrozí tvrdými kroky, jako je zbavení mandátu opozičních poslanců. 

> „Obě strany si momentálně nemají moc co vyčítat, pokud jde o schopnost a hlavně ochotu hledat kompromisní řešení. Trpí tím obyčejní Gruzínci i gruzínská demokracie. Současná vláda si ale vytyčila žádost o členství v Evropské unii do roku 2024 jako prioritu a je tedy i na nás nabídnout pomocnou ruku – a využít této motivace,“ komentuje Gregorová. 

Na setkání se probíraly příčiny krize, zhoršující se nálady vůči západu a Evropské unii, způsobené kolujícími dezinformacemi, i neutěšená situace politických vězňů. Minulý týden celou situaci eskalovalo zatčení lídra opozice, Niky Melii, na základě vykonstruovaných obvinění.

Jen před pár dny navštívil Tbilisi předseda Evropské rady Charles Michel a přislíbil možnost poslat do Gruzie mediační tým, který pomůže odblokovat situaci. „Tady jsme trochu napřed – delegaci či mediační skupinu za Parlament již připravujeme. Velvyslanec Evropské unie v Tbilisi mediaci zprostředkovává a činí tak kvalitně, nemá však od EU dostatečně silný mandát. Právě takový mandát by delegace měla,“ vysvětluje Gregorová. „K tomu je ale zapotřebí se s oběma stranami intenzivně bavit. S vládními i opozičními stranami je to snadné, ale občanská společnost má možnosti komunikace omezenější. Proto jsem ráda, že Evropské hodnoty tuto platformu zprostředkovaly,“ dodává Gregorová.

> „Podobné debaty děláme proto, aby se mezinárodní společenství dozvědělo ‘přímo od zdroje’, co se vlastně děje v Gruzii. Bohužel, v poslední době se na jedné straně zapomíná na tuto malou a hrdou zemi na Kavkaze a na straně druhé Gruzie prochází znepokojivým vývojem, kdy dochází k ohrožení fungování základních demokratických principů a institucí. K těmto debatám zveme představitele západních institucí, kteří se děním ve východní Evropě a v post-sovětském prostoru profesně zabývají,“ popisuje analytik Bezpečnostního centra Evropské hodnoty David Stulík. 

Kromě mediačního týmu proběhne příští týden na plenárním zasedání i debata o situaci v Gruzii, která upevní směr, kterým se Parlament v řešení této krize vydá.
