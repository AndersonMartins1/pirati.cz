---
date:         2021-06-04
category:     blog
tags:         právo-a-justice kontrola-moci-a-mocných dezinformace
layout:       post
title:        "Premiér Babiš šíří na sociálních sítích lež o Pirátech a straší občany. Strana mu zaslala výzvu, aby se omluvil"
image:        /assets/img/articles/2021/michalek-bartos.jpg
author:       
---

 

Praha, 4. června 2021 – Piráti dnes zaslali premiérovi Andreji Babišovi předžalobní výzvu, v níž ho vyzvali k omluvě za šíření lži, že chtějí lidem zdaňovat přebytečné metry bytů a nastěhovat do domácností migranty. Stejně tak žádají stažení příspěvku na Twitteru, kde lživé tvrzení předseda vlády uvedl. „Vláda v čele s premiérem zcela selhala v boji proti koronaviru a ochraně našich obyvatel, stejně tak má na kontě celou řadu skandálů jako střet zájmů, obvinění z dotačních podvodů, tlak na státní zástupce a mnohé další. Místo přijetí odpovědnosti se Andrej Babiš snaží obviňovat ze svých selhání koalici Pirátů a Starostů a odvádět tak pozornost veřejnosti. Neštítí se zveřejňovat dezinformace a co hůř – strašit jimi lidi, kteří už tak mají kvůli pandemii obav přehršle. Takové jednání je zcela nepřijatelné a je třeba se mu v zájmu naší země postavit,“ uvedl předseda Pirátů Ivan Bartoš.

> „Andrej Babiš šíří falešné zprávy o Pirátech dlouhodobě. Ve čtvrtek během hlasování o nedůvěře vlády to ale překročilo únosnou mez, když napsal na Twitter komentář, v němž lže, že má naše strana v úmyslu nastěhovat lidem do bytů migranty. Nic takového Piráti v programu samozřejmě nemají, nikdy neměli a mít nebudou a pan Babiš i jeho kolegové to moc dobře vědí. Je nepřípustné, aby sám premiér jednal jako dezinformátor. My děláme a chceme slušnou politiku, vedeme férovou předvolební kampaň. K tomu samému vyzýváme také ostatní. Této vládě jsme mnohokrát nabízeli pomocnou ruku, předkládali jí smysluplné návrhy, jednáme konstruktivně. Odmítáme ale tolerovat manipulaci s voliči a šíření poplašných zpráv, proto jsme zaslali panu premiérovi předžalobní výzvu a žádáme omluvu i stažení lživého postu,“ doplnil Bartoš.  

> „Pan premiér by měl v první řadě přijmout odpovědnost za mnoho vážných chyb, kterých se jeho vláda dopustila. A které stály některé naše občany dokonce život. Místo toho se Andrej Babiš nejen vymlouvá, ale i šíří lži, dezinformace a pokouší se nálepkovat Piráty nesmyslnými tvrzeními. Je absolutní lež, že chceme někam stěhovat migranty či desetitisícové daně z domů či bytů. O tom se může snadno každý přesvědčit v našem programu, stanovisku k migraci či záznamech ze Sněmovny,“ popsal předseda pirátského poslaneckého klubu Jakub Michálek.

> „Piráti se místo podobných praktik soustředí na reálnou práci ve Sněmovně. To bychom doporučili i panu premiérovi, který by se nyní měl zabývat hlavně přípravami na podzim, aby se zde neobjevila další ničivá vlna koronavirové mutace. Vláda nesmí zopakovat stejnou chybu jako minulé léto, kdy se smála našim varováním o druhé vlně, za což bohužel zaplatili naši občané. Zároveň vyzýváme vládu k dodržování alespoň základních standardů slušného chování. Politiku je třeba kultivovat a základat návrhy i vyjádření na faktech, datech, číslech, na věcech, které lze ověřit. Tak to Piráti od začátku dělají a to bychom rádi konečně viděli i u vlády,“ uzavřel Michálek.

* **Program pro oblast daní lze najít [ZDE](https://www.pirati.cz/tiskove-zpravy/stanovisko-k-uprchlikum-2020.html)**
* **Stanovisko Pirátské strany k migraci [ZDE](https://www.piratiastarostove.cz/program/resort/finance/)**
