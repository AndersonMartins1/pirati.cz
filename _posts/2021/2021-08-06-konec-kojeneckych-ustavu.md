---
date:         2021-08-06
category:     blog
tags:         sociální-péče legislativa
layout:       post
title:        "Piráti prosadili konec kojeneckých ústavů, nejmenší děti budou vyrůstat v rodinném zázemí"
image:        /assets/img/articles/2021/olga-richterova02.jpg
author:       
---


 

Praha, 6. srpna 2021 – Piráti a Starostové na dnešní mimořádné schůzi prosadili návrh na zrušení kojeneckých ústavů a jejich transformaci na podpůrné a preventivní služby, které umožní lepší podporu biologickým rodinám a odlehčí rodinám dětí s postižením. Podle poslankyně Pirátů Olgy Richterové, autorky schváleného pozměňovacího návrhu, který znamená zásadní zlepšení postavení ohrožených dětí i jejich rodin a důstojný začátek života nejmenších dětí. Ty nebudou v nejcitlivějším období svého života odkázány na ústavní péči, kde se pracovníci i při veškeré snaze střídají na směny a není možné vybudovat si stálou vazbu k jedné pečující osobě.

> „Několikaleté legislativní úsilí je u konce. Kojence a batolata do tří let už nebude možné umístit do ústavů. Zařadíme se mezi civilizované evropské země a výrazně zlepšíme osudy nejmenších dětí, které potřebují cit a rodinnou péči v nejranějším období života. Děkuji všem, kteří se na legislativě podíleli, tedy neziskovému sektoru i odborníkům, ale také všem poslancům, kteří pro návrhy zvedli ruku, včetně těch vládních,“ ocenila Olga Richterová spolupráci při přípravě klíčové sociální legislativy. 

Návrh zohledňuje potřebu ústavní péče u dětí s nejtěžším postižením, tam výjimka umožňuje ideálně v menším zařízení péči poskytovat. Stejně tak spolu mohou zůstat sourozenci, bez ohledu na věk. Zákon nyní míří do Senátu, jehož nejbližší schůze je v druhé půli srpna. V případě, že jej schválí v navržené podobě, bude úprava čekat na podpis prezidenta.

 
