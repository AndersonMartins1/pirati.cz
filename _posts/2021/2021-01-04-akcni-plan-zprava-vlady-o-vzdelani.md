---
date:         2021-01-04
category:     blog
tags:         vzdělání vláda lidská-práva
layout:       post
title:        "Zpráva o rovném přístupu ke vzdělání nereflektuje dopady pandemie, Piráti žádají vládu o přepracování"
image:        /assets/img/articles/2021/frantisek-kopriva00.jpg
author:       
---



Praha, 4. ledna 2021 – Rovným přístupem romských dětí ke vzdělávání se dnes odpoledne na své pravidelné schůzi bude zabývat vláda v souvislosti s její zprávou směřovanou Radě Evropy. Česká republika se již třináctým rokem neúspěšně snaží vyhovět rozsudku Evropského soudu pro lidská práva, který uvádí, že romské děti nemají stejné možnosti vzdělávání. Kromě tohoto přetrvávajícího problému však vládní zpráva vůbec nereflektuje dopady pandemie covid-19, která významně rozdíly ve vzdělávání prohloubila – jde především o nedostatečné zázemí pro distanční výuku jako například absence technických prostředků nebo podpory rodičů. Piráti proto v otevřeném dopise premiéru Andreji Babišovi žádají vládu o přepracování dokumentu. 

Zpráva o plnění opatření Akčního plánu přiznává pokračující segregaci romských žáků především kvůli špatnému systému začleňování žáků do vzdělávacího procesu, na který poukázal i Evropský soud pro lidská práva. Stále se tak nedaří naplňovat jeho rozsudek a zajistit férový přístup ke vzdělání pro všechny. Dalším důvodem, proč Piráti vyzývají vládu k přepracování dokumentu, je, že vůbec nebere v potaz pandemii a vládní opatření, která vzdělávání zcela zásadně ovlivnila. 

> „Podle odborníků pandemie těžce dopadla mimo jiné právě na nízkopříjmové rodiny, kde často chybělo zázemí pro distanční výuku, ať už jde o technické prostředky jako počítač či připojení k internetu anebo o nedostatečnou podporu ze strany rodičů,” vysvětlil pirátský poslanec a delegát do Parlamentního shromáždění Rady Evropy František Kopřiva. „Právě vzdělávání je jedním z hlavních předpokladů, jak se vymanit ze začarovaného kruhu chudoby a vyloučení. Když stát dětem nezajišťuje dobré vzdělání, bere jim šanci na lepší budoucnost,” dodal Kopřiva. 

> „Obzvláště ve strukturálně postižených lokalitách nedostatečná podpora škol, učitelů a sociálních služeb znamená pro už tak znevýhodněné romské děti problém. Odeslat zprávu, která nereaguje na zásadní zhoršení podmínek v realitě a selhání českého státu v podpoře distanční výuky, znamená jenom oddalování řešení a je přímo v rozporu jak se zájmy dětí, tak se základními principy dobré správy,” uvedl i europoslanec Pirátů Mikuláš Peksa. „A pokud vám nestačí promarněné šance, tak výpadky ze vzdělávání mají i jasně měřitelné dopady. Za každého žáka, který nedokončí základní školu, přichází stát podle výpočtu Agentury pro sociální začleňování o 15 milionů korun na daních,” uzavřel Peksa.

Na problémy se zajištěním distanční výuky ve školách, především z důvodů špatného technického vybavení škol a některých domácností, upozorňují Piráti již několik měsíců. Od října do listopadu 2020 proto organizovali veřejnou sbírku počítačů, tabletů a veškerého příslušenství v jednotlivých krajských pirátských centrech. Na distribuci vybavení, která proběhla za přísných hygienických podmínek, se podílely také organizace, které se distanční výuce věnují.

* [Plné znění otevřeného dopisu premiéru Andreji Babišovi](https://www.pirati.cz/assets/pdf/dopis_vlada_eslp_1-2021.pdf)
