---
date:         2021-04-15
category:     blog
tags:         bezpečnost evropská-unie
layout:       post
title:        "Bude sledován každý náš krok? Nepřijatelné, hodnotí Kolaja uniklý návrh Komise"
image:        /assets/img/articles/2021/marcel-kolaja01.jpg
author:       
---


Brusel, 15. dubna 2021 - Evropské komisi unikl návrh nařízení pro umělou inteligenci. Podle něj bude veřejným orgánům umožněno sledovat lokaci, soukromou komunikaci na sociálních sítích i všechny záznamy a stopy, které za sebou uživatelé zanechávají v digitálním světě - a to za podmínky, že sledování bude v zájmu ochrany veřejné bezpečnosti. To ale může být podle pirátského místopředsedy Evropského parlamentu Marcela Kolaji jednoduše zneužito pro plošné sledování občanů zejména v zemích, kde je ohrožena nezávislost soudů.

> „Taková výjimka může vést k plošnému sledování. Například maďarská vláda díky zákonu proti dezinformacím takzvaně v zájmu bezpečnosti státu persekuovala novináře za to, že zpochybňovali kroky vlády v době pandemie. Dokonce i čínský monitorovací systém je zřízen za údajným účelem zajištění bezpečnosti,“ reaguje na uniklý dokument místopředseda Evropského parlamentu Marcel Kolaja, který se tématem zabývá ve výboru pro vnitřní trh a ochranu spotřebitelů.

Komise za splnění daných podmínek připouští, že jednotlivé orgány budou moci šmírovat své občany. Podle Kolaji ale může docházet k obcházení soudů a k plošnému sledování lidí, které by mohlo jednoduše omezovat svobodu všech občanů.

> „Například v Azerbajdžánu na sociální sítích identifikují odpůrce režimu, politické oponenty či příslušníky komunity LGBT, které následně pronásledují. Technologický pokrok vpřed nesmí znamenat krok vzad z pohledu občanských svobod," upozorňuje europoslanec Kolaja.

Komise ignorovala otevřený dopis více než stovky europoslanců z minulého měsíce. Evropští Piráti se proti návrhu Komise dnes znovu jasně vymezili a na protest odeslali Komisi další otevřený dopis. Podle Pirátů je veřejná bezpečnost přesně to, čím je plošné sledování ospravedlňováno a tuto možnost je podle nich z legislativy nutné odstranit. 

> „Je zapotřebí nastavit jasná pravidla pro využití umělé inteligence, které nebude snadné obcházet,“ uzavírá Kolaja.

V souladu s názorem Pirátů, návrh nařízení zařazuje systémy umělé inteligence, které třídí zaslané životopisy nebo vyhodnocují školní zkoušky do kategorie systémů s vysokým rizikem. Ty budou muset projít striktním kontrolním mechanismem. Podle Kolaji je to krok dobrým směrem, nicméně návrh bude i v tomto směru nutné ještě dále upravit. Umělá inteligence nesmí nikoho diskriminovat.

Komise v příštím týdnu publikuje oficiální návrh, poté se k němu vyjádří europoslanci.
