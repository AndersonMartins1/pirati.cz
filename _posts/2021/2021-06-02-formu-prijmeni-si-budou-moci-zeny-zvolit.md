---
date:         2021-06-02
category:     blog
tags:         legislativa lidská-práva
layout:       post
title:        "Ženy si budou moct zvolit formu svého příjmení, koncovka -ová bude volitelná"
image:        /assets/img/articles/2021/ondrej-profant02.jpg
author:       
---
 
 

Praha, 2. června 2021 – Sněmovna dnes ve třetím čtením projednala zákon o občanských průkazech. Do zákona se podařilo prosadit návrh pirátského poslance Ondřeje Profanta, který umožňuje ženám zvolit si své příjmení nepřechýlené. Zákon byl předložený kvůli požadavku Evropské unie na zavedení biometrických údajů do identifikačních dokladů používaných pro cesty po Evropě. Kromě zavádění biometrických údajů vládní návrh ruší uvádění akademických titulů a hodností na občanských průkazech. 

> Pozměňovací návrh vládní zmocněnkyně pro lidská práva Heleny Válkové a pirátského poslance Ondřeje Profanta ruší dosavadní podmínky, které musí ženy splnit, pokud o nepřechýlené příjmení mají zájem. Nepřechýlené příjmení je dnes dostupné například pro ženy jiných národností nebo ženy, které plánují žít v cizině. Tyto podmínky jsou však těžko kontrolovatelné. “Dosavadní právní stav nutil ženy, které chtějí příjmení bez -ová, ke lži. Jsem rád, že se to podařilo napravit a ženy budou mít konečně možnost o formě svého příjmení samy rozhodnout bez zbytečných komplikací,” komentuje svůj úspěšně přijatý návrh Ondřej Profant.

> Nově zaváděné ukládání otisků prstů do občanských průkazů však Piráti nepodporují. „Osobně nejsem příznivcem ukládání biometrických údajů do dokladů, považuji to za nepřiměřený zásah do soukromí. Navíc zrovna otisky prstů, které se mají do občanek ukládat, jsou lehce padělatelné, cizí státy si je mohou při cestování zkopírovat, a tak se mohou dostat mimo jakoukoliv kontrolu,” uvádí Profant k problematice biometrických údajů na svém blogu [profant.eu](https://profant.eu). Proto Piráti podpořili pozměňovací návrh, podle kterého by ukládání biometrických údajů bylo možné pouze se souhlasem držitele. Ten však nebyl sněmovnou přijat.

Pokud zákon schválí Senát, kam nyní míří, budou si ženy moci zvolit nepřechýlené příjmení od 1. ledna 2022. Občanské průkazy s povinnými otisky prstů a bez vysokoškolských titulů budou vydávány už od 2. srpna 2021.
