---
date:         2021-06-28
category:     blog
tags:         finance regiony 
layout:       post
title:        "Piráti a Starostové dnes vezou materiální pomoc na jižní Moravu, vybírají mezi členy i finanční dary pro zasažené. Na místo také vysílají další dobrovolníky"
image:        /assets/img/articles/2021/IMG_1484.JPG
author:       
---

Praha/jižní Morava, 28. června 2021 - Piráti a Starostové se bezprostředně po přírodní katastrofě na jižní Moravě zapojili do pomoci zasaženým lidem. Pozastavili okamžitě v celé zemi volební kampaň, zástupci koalice pomáhají na místě koordinovat pomoc a odklízet trosky, mezi členy probíhá výběr finančních a materiálních darů. Potřebné věci jako nářadí na opravy, hygienické, zdravotní a dezinfekční prostředky, deky i spacáky a mnohé další dnes odvezou do zasažených oblastí. Na místo zamíří také další dobrovolníci, do pomoci se rovněž zapojili zástupci mnoha krajů a měst po celé republice. 


> „Zasažení lidé nyní potřebují naši veškerou možnou pomoc a jsem rád, že se znovu ukázalo, že v dobách krize stojíme pevně při sobě. Neuvěřitelnou práci odvádějí složky záchranného systému, neziskové organizace, dobrovolníci, zastupitelé krajů i obcí. Piráti a Starostové se snaží v maximální možné míře pomáhat. Okamžitě po neštěstí jsme pozastavili celostátně kampaň a zaměřili své zdroje na pomoc Moravě. Naši zástupci včetně Víta Rakušana nebo poslance Radka Holomčíka na místě pomáhali či pomáhají již od pátku odklízet trosky nebo koordinovat pomoc nejpotřebnějším," uvedl předseda Pirátů Ivan Bartoš.


> „Nyní budeme vysílat i další dobrovolníky a zveřejnili jsme také výzvu veřejnosti, aby se zapojili další zájemci. Podle informací z místa je potřeba každá pomocná ruka. Vše děláme v souladu s pokyny Piráta Lukáše Dubce, 1. náměstka hejtmana Jihomoravského kraje a člena krizového štábu, který přímo na místě zajišťuje už od čtvrtka koordinaci složek IZS," doplnil Bartoš s tím, že během víkendu také probíhal výběr materiální pomoci přímo mezi členy Pirátů a Starostů. „Dnes bude tato pomoc distribuována dle platných opatření přímo do postižených obcí. Kromě materiální pomoci vybíráme do středy mezi členy koalice také peněžní dary, které budou ve čtvrtek poslány na účet nadace Via. Rada našich členů už poslala peníze napřímo i na další veřejné sbírky," popsal Bartoš.


Starostové a nezávislí již v pátek zrušili svůj Republikový sněm, na kterém se mělo volit nové vedení hnutí, aby mohli členové své síly a energii soustředit na pomoc lidem v Jihomoravském regionu, který byl zasažen tornádem. Na jižní Moravě pomáhal od pátku do neděle s úklidovými pracemi také předseda hnutí STAN Vít Rakušan, který v pátek dorazil na jednání jihomoravských starostů ke koordinaci kroků na pomoc oblasti postižené katastrofou a bezprostředně se zapojil do aktivní pomoci s úklidem trosek.


> Katastrofa na jižní Moravě se bohužel přímo dotkla poslankyně hnutí STAN a bývalé starostky Moravské Nové Vsi Jany Krutákové, která v pondělí na svém Facebooku ocenila vlnu sounáležitosti a poděkovala všem lidem, jež lidem v postižených obcích aktivně pomáhají: „Máme za sebou skutečně náročný víkend plný práce a námahy. Ale také úžasné podpory, která od vás všech přišla a která mi stále vyráží dech. V celé Moravské Nové Vsi i všech ostatních zasažených obcích odvedli dobrovolníci obrovský kus práce. Dorazilo neuvěřitelné množství materiální pomoci, která nám umožňuje rychle zajistit ty nejdůležitější potřeby. A v několika vyhlášených sbírkách už lidé přispěli půl miliardy korun. Moc vám všem děkujeme. Bez vaší pomoci, ať už je jakákoliv, bychom se na nohy stavěli mnohem hůře. Osobně chci poděkovat celé řadě přátel, kteří přijeli mě a mojí rodině pomoct, od našeho skvělého předsedy Víta Rakušana přes členy naší krajské buňky mSTAN až po všechny jihomoravské starosty, kteří byli celý víkend v plném nasazení.“


Do jihomoravské Lužice dorazil pomáhat také senátor a starosta Petrovic Petr Štěpánek s dobrovolnými hasiči z jeho obce. Do úklidových prací se o víkendu zapojili rovněž dobrovolníci z mládežnické organizace mSTAN spolu s lídrem v Moravskoslezském kraji Petrem Letochou nebo desítky dobrovolníků z řad břeclavských a hodonínských Pirátů.


Jana Leitnerová, pirátská radní Jihomoravského kraje pro oblasti sociální a rodinné politiky, zajišťovala zase například pomoc pro klienty poničeného domova pro seniory v Hodoníně, vedla také schůzi s ministryní Maláčovou o finanční pomoci a koordinovala pomoc pro nejpotřebnější. V brněnské potravinové bance pomáhala také první náměstkyně hejtmana Zlínského kraje Pirátka Hana Ančincová.
