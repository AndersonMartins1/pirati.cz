---
date:         2021-07-30
category:     blog
tags:         transparence sněmovna legislativa
layout:       post
title:        "Piráti a Starostové chtějí utnout tajné schůzky lobbistů s politiky, prezidentem i jeho poradci"
image:        /assets/img/articles/2021/lobbiste.jpg
author:       
---


Praha, 30. července 2021 - Piráti a Starostové dnes na tiskové konferenci upozornili na problém s lobbisty, kteří se tajně scházejí s politiky a ovlivňují schvalování zákonů i zakázek. Koalice proto chce na páteční mimořádné schůzi Sněmovny prosadit zákon, aby se tyto schůzky musely povinně evidovat a k záznamům měla přístup veřejnost. Zároveň chtějí funkční registr lobbistů, kde bude jasně uvedeno, v jaké oblasti lobbují. K legislativě Piráti a Starostové navrhli také úpravy, aby se musel evidovat lobbing nejen u přípravy a schvalování zákonů, ale například i u přípravy zakázek či přerozdělování dotací. Stejně tak chtějí, aby musel povinně zaznamenávat schůzky s lobbisty i prezident a jeho poradci, vláda totiž pro Hrad chystá výjimku.

> Podle předsedy Pirátů Ivana Bartoše jde o důležitý krok v boji proti korupci: „Lobbing dosud není zákonem nijak upraven, vše probíhá skrytě a lidé se často jména lobbistů dozvídají až z titulků médií, když probublá napovrch nějaký skandál. To chceme změnit. Samozřejmě legislativa nevyřeší problém všech tajných schůzek, protože někteří budou pravidla dál obcházet, tentokrát tím ale budou porušovat zákon. Vládní návrh zákona o lobbingu z roku 2019 byl v řadě ohledů slabý. Neřešil jednorázový lobbing ani veřejné zakázky a dotace. Netýkal se ani prezidenta a jeho poradců. Evidence měla být těžkopádná a obtížně dostupná. Na všechny tyto nedostatky jsme upozorňovali a s přispěním našich poslanců tak vznikl pozměňovací návrh, který tyto věci řeší.“

> V rámci doplnění vládního zákona o lobbingu předložila pozměňovací návrh poslankyně Věra Kovářová za STAN už v roce 2019. Ten počítal s rozšířením výčtu lobbovaných i o poradce prezidenta republiky, případně prezidenta samotného. „Cílem navrhované změny je zamezit pochybným obchodním schůzkám spolupracovníků pana prezidenta. Často se totiž při pracovních i neformálních jednáních setkávají s osobami, které splňují podmínky lobbisty a také tak vystupují. Dlouhodobě se proto snažíme, aby se zákon netýkal pouze legislativních procesů a aktérů. Nevidíme zásadní rozdíl mezi poradcem člena vlády a prezidenta republiky, aby byl vyjmut z onoho zákona. A právě kauzy kolem Nejedlého a Mynáře, na které upozornil před několika lety i sám premiér, dokazují, jak nutné je jasně stanovit pravidla,“ objasnila důležitost přijetí Kovářová. S navrhovanou změnou nyní počítá komplexní pozměňovací návrh Ústavně-právního výboru Sněmovny.

> „Veřejnost má právo vědět, kdo se snaží ovlivňovat podobu zákonů, přípravu zakázek, rozdělování dotací a další. Proto jsme se podíleli na přípravě pozměňovacích návrhů, které by zavedly povinnost tato všechna setkání evidovat. Stejně tak požadujeme, aby byly v evidenci uváděny zájmy a záměry lobbování, tedy proč k daným schůzkám s politiky vůbec došlo a co bylo jejich cílem. Zveřejňovány by měly být také přestupky lobbistů,“ uzavřel pirátský poslanec Lukáš Černohorský.

 

**Přehled opatření, která prosazují Piráti a Starostové:**

* Rozšíření definice lobbingu - nově by se musel evidovat lobbing týkající se nejen přípravy a schvalování zákonů, ale veškerého výkonu veřejné moci (např. přípravy zakázek, rozdělování dotací, jmenování velvyslanců atd.);

* zařazení prezidenta a poradců do okruhu lobbovaných;

* povinnost uvedení zájmu a cíle lobbování;

* zveřejňování přestupků lobbisty v registru;

* dostupnost informací z registru jako open data;

* možnost využití bankovní identity pro přihlašování do registru.
