---
date:         2021-10-05
category:     blog
tags:         životní-prostředí korupce 
layout:       post
title:        "Piráti a Starostové vyzvali premiéra ke zveřejnění daňového přiznání. Podají i trestní oznámení k ekologické havárii na řece Bečvě"
image:        /assets/img/articles/2021/bartos-gazdik.jpg
author:       
---



Praha, 5. října 2021 - Předseda Pirátů Ivan Bartoš se dnes na tiskové konferenci před mimořádnou schůzi Sněmovny vrátil ke skandálnímu odhalení Pandora Papers. Ukázalo se, že premiér Andrej Babiš přes daňové ráje převedl téměř 400 milionů a nakoupil za ně nemovitosti ve Francii včetně luxusního zámečku. Koalice ho proto vyzývá ke zveřejnění daňového přiznání. Místopředseda Starostů Petr Gazdík na konferenci zmínil i otravu řeky Bečvy. Kvůli možnému záměrnému selhání státních orgánů při vyšetřování podá trestní oznámení. Podle závěrečné zprávy sněmovní vyšetřovací komise, jejíž zpravodajem byl právě Petr Gazdík, došlo k několika pochybení při vyšetřování.  


> „Kauza premiéra Andreje Babiše hýbe v posledních dnech doslova světem. Andrej Babiš vypral téměř 400 milionů přes firmy v daňových rájích, aby si za to koupil nemovitosti na francouzské riviéře. V červnu 2011 v Hospodářských novinách přitom tvrdil, že žádné offshore firmy nemá. Ve Sněmovně v květnu 2015 řekl, že si nezničí jméno pro pár drobných na offshore firmách. Slyšíme lži a zase jen lži. To je korupce až do roztrhání těla. Otázkou zůstává, kde vzal premiér tyto peníze a proč uvedené schéma použil. Vyjádření o provedených auditech jsou také snadno dohledatelné lži, žádné audity neproběhly. V zájmu českých občanů proto žádáme zveřejnění daňového přiznání,” uvedl k nejnovějšímu skandálu premiéra Ivan Bartoš. 


> Jak podotkl, společným cílem koalice Pirátů a Starostů je zamezit korupčnímu chování a zneužívání dotací, jak je standardem u současné vlády: „Pokud budeme mít tu možnost, chceme s Piráty a Starosty hned v prvních měsících nové vlády okamžitě zahájit ozdravení státních financí a zastavit další zadlužování. Posvítíme si na dotace pro velké firmy a nastavíme pravidla tak, aby podpora šla středním a menším podnikům, kterým je určena, nikoliv oligarchům. Zajistíme skutečná opatření proti střetu zájmů a zastavíme prorůstání Agrofertu do státní správy. Stát tu musí být pro nás všechny, ne jen pro vyvolené. Je čas, aby premiér Babiš skončil a může se tak stát brzy. Prosím, přijďte k volbám!”


> Člen vyšetřovací komise Poslanecké sněmovny Petr Gazdík následně shrnul kroky, které podnikne ve věci vyšetřování ekologické katastrofy na řece Bečvě, kde jako podezřelá figuruje společnost Deza z premiérova koncernu. „Od otravy Bečvy, v níž uhynuly tuny ryb, uplynul rok, ale stále nebyl nalezen viník. Po stovkách hodin strávených nad rozhovory a analýzami v této kauze se mi nechce věřit nešťastným náhodám. Zvlášť když vidíme, kolik nejasností se točí právě kolem pana premiér a jeho byznysu v celé této kauze. Znalecký posudek byl policií zadán už pátý den havárie. Tedy v době, kdy zatím ani nebyly řádně prošetřeny všechny podniky a nebyli vyslechnuti svědci. Vůbec se nezabývali firmou Deza, u které se po měsíci zjistilo, že v daný čas zde byla provozní událost či havárie na kaustifikační jednotce. Verze prezentovaná ČIŽP je v rozporu s verzí policie a je nutné vše objasnit pro důvěryhodnost obou orgánů a institucí i pro českou veřejnost, která si pravdu zaslouží,” uvedl Gazdík. 


> Zároveň místopředseda hnutí STAN upozornil, že bude usilovat o nalezení viníka i objasnění chyb při vyšetřování celé kauzy: „Podám proto trestní oznámení na podezření ze spáchání trestného činu zneužití pravomoci úřední osoby a dalších trestných činů. Hrozí, že některá pochybení by mohla být výsledkem nátlaku souvisejícího se zločinným spolčením. Zároveň ale považuji za klíčové nalézt i samotného viníka. Nesmíme už dopustit další průtahy. Tato kauza volbami neskončí.”
