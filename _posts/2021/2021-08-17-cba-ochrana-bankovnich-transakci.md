---
date:         2021-08-17
category:     blog
tags:         finance  
layout:       post
title:        "Tomáš Martínek požádal Českou bankovní asociaci a její členy, aby umožnili svým klientům ochranu karetních transakcí před DCC"
image:        /assets/img/articles/2021/tomas-martinek00.jpg
author:       
---



Praha, 17. srpna 2021 – V současné době je mnoho českých občanů připravováno o své prostředky při výběru z bankomatu či platbě kartou v zahraničí kvůli nevýhodné dynamické konverzi měny (tzv. DCC). S ohledem na to, že pokyny k výběru z bankomatu v cizině nejsou zpravidla dostupné v českém jazyce a navíc některé platební společnosti složitě slovíčkaří, což může mást mnoho klientů českých bank, požádal poslanec Pirátů Tomáš Martínek Českou bankovní asociaci a její členy, aby umožnili svým klientům nastavit si ochranu karetních transakcí před DCC.

> Místopředseda Podvýboru pro bankovnictví, pojišťovnictví a finanční trhy Tomáš Martínek k tomu říká: „Když se ke mě dostávají zprávy, že za výběr 200 kun v Chorvatsku bylo při použití DCC strženo celkem 258 kun, přijde mi to už jako podvod některých platebních společností, jehož jediným cílem je obrat turisty nejen z České republiky o peníze. Přitom při použití klasické transakce směny korun na kuny bankou, by klient zaplatil navíc místo 58 kun pouze něco kolem 24 kun. To vše neoprávněně negativně dopadá na reputaci českých bank, které za praktiky pochybných platebních společností nemohou. Věřím, že by o možnost chránit své prostředky blokací této, zpravidla pro klienty nevýhodné, transakce mělo zájem mnoho občanů České republiky. Proto žádám otevřeným dopisem prostřednictvím ČBA všechny české banky, aby umožnily svým klientům lepší ochranu svých prostředků při karetních transakcích přidáním možnosti blokování DCC. České občany varuji před použitím DCC, kterou by mělo být možné při každé karetní transakci odmítnout.”

Podle dostupných informací nabízí svým klientům možnost zablokovat si DCC u karet [mBank](https://www.penize.cz/nakupy/425767-dynamicky-zlodej-radi-dal-pozor-na-karetni-trik-v-cizine), [Fio banka](https://www.penize.cz/nakupy/425767-dynamicky-zlodej-radi-dal-pozor-na-karetni-trik-v-cizine), [Expobank a Equa bank](https://www.penize.cz/nakupy/425767-dynamicky-zlodej-radi-dal-pozor-na-karetni-trik-v-cizine). Celé znění odeslaného otevřeného dopisu je k dispozici [zde](https://docs.google.com/document/d/1vl4e3eYLgYQ7GLStjPcsgPIDEsoZKAlo/edit).
