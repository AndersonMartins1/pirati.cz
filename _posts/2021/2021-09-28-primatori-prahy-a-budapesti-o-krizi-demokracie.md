---
date:         2021-09-28
category:     blog
tags:         kontrola-moci-a-mocných korupce média volby
layout:       post
title:        "Piráti a Starostové jednali s primátorem Budapešti o společných problémech České republiky i Maďarska. Shodli se na nutnosti obrany demokracie ve středoevropském regionu"
image:        /assets/img/articles/2021/primatori-budapest-praha.jpg
author:       
---


Praha, 28. září 2021 – Zástupci Pirátů a Starostů se setkali v předvečer návštěvy maďarského premiéra Viktora Orbána v Česku s primátorem Budapešti Gergelym Karácsonym. Jedním z bodů schůze byla diskuze o svobodě a ochraně liberálních hodnot demokracie, které ve své zemi maďarský premiér Orbán dlouhodobě potlačuje. Na schůzce také přišla řeč na působení obou zemí v rámci Evropské unie a efektivitu využívání podpor, které tato instituce nabízí. Podle nich by čerpání dotací nemělo být ohroženo střetem zájmů politiků či dalšími negativními vlivy. To jsou přitom problémy, se kterými se v současné době potýká Česko i Maďarsko. 

> „Sbližování postojů předsedů vlád obou států je nebezpečným signálem. Ve většině zemí Visegrádské čtyřky jsme svědky toho, že vládní lídři se snaží ohrozit základní demokratické principy, o které jsme před 30 lety usilovali. V ohrožení je svoboda médií, férová soutěž politických stran či základy fungování právního státu. V Maďarsku je tento plíživý návrat k totalitě nejviditelnější. Důkazem toho je například hlasité varování Evropské unie, že Maďarsko porušuje principy právního státu. Pan primátor Karácsony nám dnes svoji zkušenost s vládou Viktora Orbána popsal a varoval nás před maďarskou cestou,“ řekl primátor Zdeněk Hřib s tím, že obě hlavní města představují alternativu, kterou nyní Gergely Karácsony nabízí i celému Maďarsku. 

Primátor hlavního města Maďarska Gergely Karácsony popsal problémy s orbanizací země a varoval zástupce české opozice, aby nedopustili směřování České republiky maďarskou cestou, která je pro premiéra Andreje Babiše příkladem.

> „Pokud se tento člověk dostane k moci, Bůh chraň Evropu i Maďarsko. To je citát Václava Havla z roku 2002, kdy Orbán prohrál volby. V roce 2010 volby vyhrál a éra Orbána začala. Zemi od té doby vede k restrikcím a jeho vládnutí nezničilo pouze demokratický systém v Maďarsku, ale ohrožuje i Evropskou unii. Započal válku proti demokratickým a liberálním institucím. Oblast médií je téměř plně v jeho rukou, zůstala pouze propaganda. Naše vláda je prakticky ve válce s EU a situace se zhoršilo poté, co byla Fidesz vyloučena z EPP (Evropské lidové strany) v Evropském parlamentu. Politická soutěž je nerovná, protože opoziční strany se prakticky nedostanou do médií. Ohroženy jsou orgány spravedlnosti, plně je ovládán ústavní soud i další části systému spravedlnosti. Politika Orbána je zcela v rozporu s tím, čeho bylo dosaženo v 90. letech. Viktor Orbán se zítra setká s premiérem ČR Andrejem Babišem a já proto vyzývám občany ČR, aby nedávali hlas podobným politikům, kteří nám svážou ruce a odeberou svobodu. V naší historii je mnoho styčných bodů. Cením si spolupráce V4, současná situace však směřuje ke zničení společných hodnot, nikoliv jejich posílení. Maďarská vláda není jen protidemokratická, ale i zkorumpovaná. Poučte se prosím z našich chyb a nevydávejte se cestou orbanizace,“ upozornil primátor Budapešti Gergely Karácsony.

> „Je opravdu něco jiného číst v novinách o varováních před orbanizací a vyslechnout si pak autenticky někoho, kdo v Maďarsku žije a zastává jiné názory než vládnoucí režim. Tím spíš, že jde o středoevropskou zemi. V Maďarsku se ukazuje, že pokud politici ovládají média, snaží se silou omezovat činnost politické konkurence a upřednostňovat vlastní obchodní zájmy nebo zájmy svého okolí před zájmy státu, je návrat totality nebezpečně blízko. To v Česku nesmíme dopustit. Musíme zabránit tomu, aby nás Andrej Babiš zavedl na maďarskou cestu,“ doplnil Ivan Bartoš. 

Osobní problémy premiérů obou zemí nesmí ohrožovat čerpání evropských dotací pro samosprávy, shodli se zástupci opozice

Jedním z bodů společného jednání bylo také čerpání a následná alokace evropských dotací. Česká republika i Maďarsko mají v současnosti podobné problémy, které ohrožují čerpání evropských peněz určených na rozvoj kvality života občanů v obou zemích.

Všichni zástupci opozičních stran se také shodli, že využití evropských dotací nesmí být ohroženo střetem zájmů politiků, potenciální korupcí nebo dalšími negativními vlivy. 

> „Finanční prostředky z EU jsou potřebné především z toho důvodu, aby došlo k rozhýbání ekonomiky. Sáhnout si na tyto peníze je obrovská příležitost pro všechna města ve středoevropském regionu.   Andrej Babiš ohrožuje čerpání evropských dotací svým střetem zájmů a může nás tím připravit i o šanci získat prostředky nejen z evropského plánu obnovy. Kdyby mělo podle maďarského vzoru dojít k ohrožení právního státu v ČR, pak bychom si s evropskými fondy možná ani neškrtli. Přitom právě miliardy z evropských peněz jsou naprosto nezbytné pro rozvoj celého Česka. Tisíce obcí potřebují prostředky na vybudování infrastruktury a zkvalitnění služeb pro své občany. Ty jsou nyní v ohrožení jen kvůli sobeckým osobním zájmům českého premiéra,” dodal náměstek středočeské hejtmanky pro oblast financí, starosta Dolních Břežan a místopředseda STAN Věslav Michalik.

