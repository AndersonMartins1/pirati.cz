---
date:         2021-07-27
category:     blog
tags:         volby
layout:       post
title:        "Piráti a Starostové na Vysočině zvolili novou lídryni do voleb. Kandidátku do Sněmovny povede za kraj Blanka Lednická"
image:        /assets/img/articles/2021/blanka-lednicka.jpg
author:       
---

 

Vysočina, 27. července 2021 – Včerejší první kolo dovolby na první místo společné kandidátky Pirátů a Starostů pro podzimní sněmovní volby v kraji Vysočina rozhodlo o tom, že se jedničkou stává Blanka Lednická (Piráti). Získala 32 hlasů od 42 členů pirátského krajského sdružení. Blanka Lednická tak nahradí Milana Daďourka, který před necelými dvěma týdny na post lídra kandidátky rezignoval kvůli zdravotním důvodům.

> „Děkuji členům našeho krajského sdružení za důvěru, kterou mi v dovolbě vyjádřili. Je mi líto, že k tomu došlo v době, kdy se náš původní lídr Milan Daďourek potýká se zdravotními problémy. Věřím, že i v této situaci uděláme s ostatními kandidáty maximum pro úspěch ve volbách a následně prosazení našeho kvalitního programu pro rozvoj České republiky,“ říká Blanka Lednická.

> „Ve Sněmovně se chci věnovat hlavně oblasti životního prostředí, kterému se věnuji i na pozici krajské zastupitelky. Ráda bych se zaměřila na tolik potřebné změny v oblasti ochrany přírody a zachování biodiverzity,“ dodává Lednická.

Blanka Lednická je zastupitelkou Kraje Vysočina, předsedkyní pirátského zastupitelského klubu a profesionální genealožkou. Nevěnuje se pouze rodokmenům a historii, ale zabývá se také permakulturou a ochranou přírody. Tématu životního prostředí se věnuje jednak na půdě krajského zastupitelstva, ale také v rámci pirátské expertní komise. Rodačka ze Středních Čech žije na Vysočině již 11 let, kde v obci Olešná u Havlíčkova Brodu společně s manželem vychovává čtyři děti.
