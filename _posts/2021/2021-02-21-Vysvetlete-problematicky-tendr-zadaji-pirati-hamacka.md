---
date:         2021-02-21
category:     blog
tags:         tendr antigenni-testy školy
layout:       post
title:        "Vysvětlete problematický nákup antigenních testů do škol, vyzývá v dopise Hamáčkovo ministerstvo Pirát Lukáš Bartoň"
image:        /assets/img/articles/2019/barton-lukas.jpg
author:       
---

Praha, 21. února 2021 – Ministerstvo vnitra přidělilo zakázku na dodávku téměř 4 milionů antigenních testů do škol zcela neznámé firmě a zároveň odmítlo jinou nabídku, kterou by ušetřilo 40 milionů korun. Vybraný dodavatel navíc nedodá tyto testy včas a v dostatečném množství, čímž dojde dle dokumentů zveřejněných v médiích k porušení zadávacích podmínek. „Nyní můžeme v přímém přenosu sledovat vyhrocený konflikt mezi premiérem Babišem a ministrem Hamáčkem kvůli nákupu antigenních testů do škol. Způsob, jakým proběhlo vysoutěžení dodavatele, budí oprávněné pochybnosti o hospodárnosti a transparentnosti. Tím spíše za současné situace, kdy běžný podnikatel počítá každou korunu. Ve spolupráci s analytickým týmem Pirátů jsem připravil 11 klíčových otázek k předmětné kauze a žádám od Ministerstva vnitra v otevřeném dopise vysvětlení,” okomentoval situaci poslanec Pirátů Lukáš Bartoň.


Tendr na dodávku téměř 4 milionů antigenních testů vyhrála firma, která nezveřejnila ve sbírce listin své finanční výkazy, ačkoliv jí to ukládá zákon. Není tedy možné zjistit její finanční kondici. Podle registru smluv navíc vysoutěžená firma se státem doposud nijak neobchodovala. Lukáš Bartoň ve svém dopise požaduje přesný popis výběrového řízení a vysvětlení všech závažných zjištění. Není totiž jasné, jakým způsobem ministerstvo vyřadilo 8 z 9 uchazečů, podle jakého klíče tyto dodavatele vytipovalo či jak hodnotilo jejich důvěryhodnost. Právě chybějící důvěryhodností přitom resort vysvětloval odmítnutí jednoho ze zájemců. 


> V první fázi by měl vysoutěžený dodavatel zajistit 800 tisíc antigenních testů do 28. února, což je v rozporu s uloženými podmínkami v rámci vyhlášeného tendru. Ty stanovovaly povinnost dodat minimálně 914 680 kusů do 25. února 2021. Pokud bychom počítali s návratem žáků posledních ročníků středních a vyšších odborných škol dle avizovaného plánu (tedy k 1. březnu), lze pochybovat o tom, že školám bude včas doručen dostatek testů. „Na základě zveřejněných informací lze mít pochybnosti o tom, že byli uchazeči hodnoceni rovnocenným způsobem. V dopise požadujeme doložení kvality testů či vysvětlení, proč do tendru nebyly připuštěny i jiné subjekty, které si nyní stěžují na jeho nedostatečnou transparentnost,” vysvětlil školský analytik Pirátů Martin Úlovec.


> „Po zveřejnění kauzy se začali přes média vzájemně osočovat premiér Babiš a vicepremiér Hamáček. I když je nutné osvětlit řadu otázek ohledně tendru, je zcela neprofesionální, aby to probíhalo tímto matoucím způsobem skrz veřejné sdělovací prostředky. Nepoškozuje to jen již tak dost špatný obraz vlády, ale hlavně Českou republiku a její občany. Lidé mají silné pochyby o tom, že je vláda schopna bojovat s krizí a nějak efektivně spolupracovat v zájmu země. Tyto hádky je v dojmu bohužel jen utvrzují. Podobné chování vrcholných politiků považuji za zcela nepřípustné,” uzavřel Bartoň.


Dopis adresovaný Ministerstvu vnitra najdete [ZDE](https://www.pirati.cz/assets/pdf/web-Žádost-o-informace_tendr-na-dodání-antigenních-testů-do-škol.pdf)
