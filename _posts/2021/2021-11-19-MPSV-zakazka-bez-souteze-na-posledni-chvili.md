---
date:         2021-11-15
category:     blog
tags:         vláda
layout:       post
title:        "Ministryně Maláčová schválila bez soutěže zakázku za tři čtvrtě miliardy"
image:        /assets/img/articles/2019/lukas-kolarik1.jpg
author:       
---

 

Praha, 19. listopadu 2021 – Ministerstvo práce a sociálních věcí schválilo 26. října bez soutěže kontrakt za 755 milionů bez DPH, který prodlužuje společnosti OKsystem provozování systému na výplatu sociálních dávek. Na zastaralý a předražený software, který ministerstvo používá, upozorňoval již v roce 2017 Lukáš Kolářík. Dosluhující vláda Andreje Babiše a její jednotlivá ministerstva podnikají kroky s dlouhodobými důsledky navzdory slibům o hladkém předání úřadů.

> „Ministerstvo přistoupilo k jednacímu řízení bez uveřejnění, na jehož základě prodloužilo kontrakt se společností OKsystem na provoz OKaplikace do 25. června 2023 za 755 milionů bez DPH. A to přesto, že zároveň běží otevřené zadávací řízení, kam byly podány dvě nabídky. Společnosti DXC a ATOS ve společné nabídce přišly zhruba s poloviční cenou. OKsystem následně přišel s námitkou proti zadávacím podmínkám a nyní v říjnu se dočkal prodloužení kontraktu. Kvůli podobě řízení podala DXT technology žaloby ke Krajskému soudu v Brně a zvažuje možnost mezinárodního právního řešení,“ vysvětlil Lukáš Kolářík.

Jak bývalý poslanec podotkl, Piráti se po celé volební období snažili na ministerstvo tlačit, aby situaci vyřešilo výběrovým řízením. Za dva roky jej však nebylo schopné dokončit, protože jej provázely neustálé průtahy. Aktuální nevýhodná situace je tak výsledkem dlouhodobé neschopnosti a neochoty problém vyřešit.

> „Lhůtu na vyřešení problému s OKaplikace současné vedení MPSV nedodrželo několikrát. Za rozumné nepovažuji neustálé opakování JŘBU. Pokud nové vedení nebude věnovat odpovídající pozornost odbornosti, bude se situace opakovat. Vytisknutí zprávy z datové schránky nebo internetového portálu a následné ruční vložení do OKaplikací nemůže ministryně Maláčová ani náměstek Povšík považovat za digitalizaci. Ještě mají tu neskutečnou odvahu přehazovat své vlastní chyby na druhé. Vzhledem ke stanoveným termínům od roku 2014 není ani zřejmé, co dělala současná vláda další čtyři roky. Proto považuji za nepatřičné přehazovat vinu za selhání po tolika letech na jiné,“ uzavřel Kolářík.
