---
date:         2021-01-11
category:     blog
tags:         zahraničí bezpečnost
layout:       post
title:        "Komentář Markéty Gregorové: Přepadení Kapitolu byl teroristický čin s cílem vraždit"
image:        /assets/img/articles/2021/marketa-gregorova00.jpg
author:       
---

 


Brusel/Washington, 11. ledna 2021 - Cítím hluboký zármutek nad zbytečnou smrtí policisty Briana Sicknicka, kterého umačkal zfanatizovaný dav ve snaze proniknout nezákonně do budovy kongresu. Položil svůj život při obraně demokraticky zvolených reprezentantů, ale i při obraně demokratických zákonů a principů. Stejně zbytečná je i smrt dalších obětí, které zemřely při davovém šílenství, jehož se aktivně účastnily na vlastní nebezpečí.

Oproti prvotním obrázkům z médií začíná být patrné, že násilný útok na Kapitol ve skutečnosti vykazoval znaky organizovaného a mimořádně násilného teroristického činu, jehož cílem nebylo nic menšího než vraždění: ve vazbě je člověk, který měl v plánu popravit předsedkyni Sněmovny reprezentantů Nancy Pelosi, FBI už má v hledáčku dokonce jednoho z členů republikánskéhp výboru v Georgii, který na videu vzkazuje, že Kapitol lehne popelem, jádro výtržníků otevřeně sdílelo fantazii, že po vniknutí do budovy zavraždí viceprezidenta Mika Pence a oběsí ho jako zrádce…

Přepadení Kapitolu nebylo ničím spontánním. Krok za krokem je vyprovokovali, podněcovali a v podstatě tak spoluorganizovali politici v čele s prezidentem Donaldem Trumpem. Výtržníci, kteří se aktivně podíleli na tomto aktu, budou postupně povoláni před sparavedlnost. A je ironií osudu, že o tvrdosti jejich trestů rozhodl sám Donald Trump, který před časem výrazně zpřísnil tresty za újmu na federálním majetku v reakci na protesty Black Lives Matter.

Tím to ale nesmí za žádnou cenu skončit. Před stejnou spravedlností musí stanout i objektivní strůjce této tragédie, která nemá v demokratických dějinách obdoby. Trumpovo jednání stálo život pět Američanů a vystavilo ohrožení demokraticky zvolené reprezentanty, kteří byli buďto evakuováni, nebo se museli několik hodin barikádovat ve svých kancelářích jako při převratu v nějaké vojenské juntě. Prvním krokem k uzdravování největší demokracie světa tak musí být jeho ústavní odstranění z úřadu bez prodlení. To může uplatněním 25. dodatku vykonat sám viceprezident Mike Pence. Pokud tak neučiní, je třeba odstranit Trumpa z úřadu hlasováním.

Trump nevyužil možnost uznat porážku ve volbách a důstojně úřad přenechat svému nástupci. Definitivně tak určil, jak na něj budou dějiny pamatovat: jako na zbabělce, který neumí prohrávat a neváhá pro tuto svou slabost obětovat životy Američanů. Spojené státy to teď musí stvrdit ústavou a provést jeho impeachment.

*Autorka je europoslankyně a působí ve výboru pro zahraniční věci*

