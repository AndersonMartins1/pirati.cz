---
date:         2021-08-31
category:     blog
tags:         kampaň politika evropský-parlament
layout:       post
title:        "Podcast Pirátky Gregorové „Politika je pro všechny“ startuje s místopředsedkyní Zelených Annou Gümplovou"
image:        /assets/img/articles/2021/MarketaGregorova-AnnaGumplova-podcast-politikajeprovsechny-1.png
author:       
---

Praha, 31. srpna 2021 – Nejmladší česká europoslankyně Markéta Gregorová /Piráti/ tento týden odstartovala unikátní podcastovou sérii v rámci kampaně Politika je pro všechny. Tzv. Podcast pro všechny přinese do začátku tři rozhovory s různými lidmi v různých úrovních politiky, kteří se vymykají šabloně současných politiků, „staršího muže v obleku“. Gregorová chce kampaní přitáhnout do politiky nové osobnosti, které nepatří do tradičních politických škatulek.  

Série v rámci [stejnojmenné kampaně](https://politikaprovsechny.eu/) odstartovala rozhovorem s 28letou místopředsedkyní Zelených, Annou Gümplovou.

> „Já jsem se dostala k politice skrz neziskový sektor a environmentální aktivismus. Spousta těch věcí, za které bojujete nebo je chcete změnit, se ale nejlépe mění právě z těch politických pozic. Samotnou mě původně ani nenapadlo jít do politiky, chtěla jsem jen řešit konkrétní problémy,“ popisuje svůj vývoj mladá politička. „Pokud vidíte problémy, u kterých vám připadá, že nejsou dostatečně řešené, tak je potřeba se zvednout z gauče a angažovat se, v jakékoli podobě,“ motivuje také Gümplová.

Co znamená reprezentovat mladé? Proč se Češi štítí politických stran? Jak vyzrát na hejty? Proč by měli mladí vůbec chtít do politiky? A má vůbec smysl se politicky angažovat? To vše mladé političky rozebírají v premiérovém podcastu, který je už nyní dostupný i ve video verzi na [youtube.](https://www.youtube.com/watch?v=dU1PNFI4-HM)

> „Kampaní chci podpořit větší pestrost v naší politice. Proč? Protože jednotvárná politika nedokáže zohledňovat potřeby nás všech. Různí lidé mají rozdílné životní zkušenosti a přinášejí nové úhly pohledu. Naši demokracii ale dlouhodobě brzdí nízké zastoupení žen, mladých lidí a dalších skupin. V této kampani se zaměřuji na příčiny, ale snažím se hledat i to, co můžeme udělat, aby se situace zlepšila,“ vysvětluje Markéta Gregorová, která by měla tento týden představit veřejnosti i exkluzivní spot ze svého pracovního dne Bruselu, který má právě za cíl přiblížit lidem běžnou práci politiků.

Kampaň je financována z prostředků evropské frakce Greens/EFA. Oficiální web najdete na http://politikaprovsechny.eu/ a kampaň můžete sledovat na sociálních sítích [Facebook](https://www.facebook.com/MEPGregorova), [Twitter](https://twitter.com/MarketkaG), [Instagram](https://www.instagram.com/ruzovarebelka/).

Grafické materiály ke kampani, loga a fotografie [zde.](https://drive.google.com/drive/folders/1Me8iOmnTyM0IbWiA2g8dQGw3CjlfT-Ey?usp=sharing)

