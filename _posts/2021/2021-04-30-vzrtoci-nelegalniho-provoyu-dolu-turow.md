---
date:         2021-04-30
category:     blog
tags:         životní-prostředí evropská-unie 
layout:       post
title:        "Dort k „oslavě“ výročí jednoho roku od zahájení nelegální těžby v dole Turów. Evropská komise to zpackala, říká Peksa"
image:        /assets/img/articles/2021/stop-turow.jpg
author:       
---



Brusel, 30. dubna 2021 – V sobotu 1. května to bude jeden rok od chvíle, kdy polská společnost PGE začala nelegálně provozovat hnědouhelný důl Turów – a to navzdory potvrzení Evropské komise o tom, že licence dolu porušuje nejméně dva zákony EU. Pirátský europoslanec Mikuláš Peksa spolu se zástupci několika neziskových organizací, které se zabývají ochranou životního prostředí, dnes před budovu Evropské komise připomněl toto výročí dortem ve tvaru dolu.

Důl Turów se téměř dotýká českých a německých hranic, vyčerpává zásoby vody a poškozuje okolní domy. Jenže Evropská komise zůstává nečinná. Navíc firma PGE získala včera povolení k další těžbě až do roku 2044 od polského Ministerstva klimatu a životního prostředí.

> „Je to facka všem, kdo to myslí se záchranou planety vážně. Polská vládnoucí strana Právo a spravedlnost se nám směje do tváře a životní prostředí pro její uhelnou lobby není argument. Těžba v dolu je nelegální. A je načase říct, že posílat do regionu evropské peníze, které jsou určeny právě pro modernizaci průmyslu, je nyní nesmysl,“ komentuje situaci Peksa

Polsko je totiž chce získat velké množství peněz z Fondu spravedlivé transformace – cca 17,5 miliardy EUR. Plán PGE na prodloužení těžby v dole Turów je ale obrovskou překážkou. Region Bogatynia, do kterého Turów spadá, nebude mít nárok na finance z Fondu, pokud neprokáže, že do konce dekády zastaví těžbu. Dvě nezávislé studie navíc ukazují, že polská elektrická síť může fungovat bez Turówa od roku 2027. Vybudování alternativy založené na obnovitelných zdrojích by podle studie bylo o více než 14 miliard EUR levnější a vytvořilo by se více pracovních míst. Navíc v současnosti důl operuje na základě rok starého povolení k těžbě do roku 2026, které napadla česká vláda žalobou u Soudního dvoru EU, protože je podle ní nezákonné.

> „Kvalita života českých a německých občanů žijících v blízkosti dolu rychle klesá a dochází k degradaci půdy a vysychání zdrojů pitné vody. Nedávná studie Centra pro výzkum energie a čistého ovzduší odhalila, že Turów způsobil odhadem 120 předčasných úmrtí v roce 2017 a 51 000 dnů pracovní neschopnosti. Úkolem Evropské unie je chránit všechny své občany bez ohledu na hranice. Turów bezpochyby porušuje evropské právo. Rypadla měla být dávno zastavena a je obrovskou chybou Evropské komise, že se tak dosud nestalo. Tohle Komise zpackala,“ uzavírá Peksa.
