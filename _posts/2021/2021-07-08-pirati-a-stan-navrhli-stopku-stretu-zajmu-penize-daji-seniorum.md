---
date:         2021-07-08
category:     blog
tags:         dotace rozpočet
layout:       post
title:        "Piráti a Starostové navrhli stopku na střet zájmů a neoprávněné dotace Agrofertu. Z ušetřených peněz pošlou každému seniorovi tisíc korun"
image:        /assets/img/articles/2021/Jakub Michalek ne rouška.jpg
author:       
---

Praha, 8. července 2021  - Zástupci Pirátů a Starostů předložili pozměňovací návrh k zákonu o důchodovém pojištění, projednávat se má zítra. Návrh má zastavit střet zájmu, aby již společnosti, jejichž skutečný vlastník je člen vlády, nemohly získávat dotace a veřejné zakázky. V praxi se tak ušetří miliardy korun například na dotacích pro koncern Agrofert, které ve střetu zájmů skrz firmy pobírá Andrej Babiš. Z uspořených peněz navrhují zástupci koalice vyplatit jednorázový příspěvek seniorům ve výši tisíc korun.


> „Z protikorupčních opatření musí těžit občané. Chceme skutečnou vymahatelnost zákona o střetu zájmu. Tedy aby členové vlády, kteří porušují zákaz získávat veřejné zakázky či dotace, museli tyto praktiky ukončit. V tomto duchu podáváme i pozměňovací návrh, k tématu jsme rovněž svolávali několikrát mimořádnou schůzi Sněmovny, kterou ale vládní poslanci z očividných důvodů zablokovali. Podle veřejně dostupných zdrojů získal koncern Agrofert, jehož reálným majitelem je dle evidence skutečných vlastníků Andrej Babiš, jen v roce 2019 na dotacích a veřejných zakázkách více jak 1,8 miliardy korun. Je zvrhlé, když premiér řídí vládu, která nastavuje dotační schémata, a současně je největším příjemcem státních peněz. Od vstupu do politiky se Babišovy příjmy ze státních peněz zněkolikanásobily. Tyto peníze chceme využít ve prospěch občanů, mimo jiné seniorů, kterým jednorázově pošleme příspěvek tisíc korun, který pomůže ve vysoké inflaci, ke které vláda přispěla nezodpovědným daňovým balíčkem. Dlouhodobě tato změna sníží náklady státu a přispěje k menšímu zadlužování,“ uvedl předseda poslaneckého klubu Pirátů Jakub Michálek.


> „Současná výše důchodů velké části seniorů opravdu není důstojná. Nicméně vláda absolutně selhala s přípravou komplexní změny důchodového systémy a předvolební přihazování pár stovek korun opravdu není správný a udržitelným řešením nízkých důchodů. Obzvláště ne v době, kdy je ekonomika v černých číslech s ještě horším výhledem do dalších let. Pokud nyní rozdáme důchodcům deset miliard na ruku, pak to nemá jít na dluh ostatních občanů, ale na místo zbytečných dotací pro velké agropodniky, které si přihrává pan premiér sám sobě. Poslanci budou mít nyní šanci ukázat, jak to myslí vážně se skutečným zájmem o seniory, zodpovědným přístupem k veřejným financím, ale také s bojem za transparentnost a férový systém přerozdělování dotací,” doplnil předseda poslanců Starostů Jan Farský.


> „Jsme si dobře vědomi toho, že je finanční situace seniorů dlouhodobě napjatá. Rádi bychom jim přilepšili, je ale zároveň nutné hledat zdroje, kde na to vzít a neprohlubovat dál zadlužení. Spočítali jsme, že z peněz, které dostávají neoprávněně společnosti například předsedy vlády, je možné seniorům částečně vykompenzovat například růst cen potravin,“ uzavřel pirátský poslanec Mikuláš Ferjenčík.
