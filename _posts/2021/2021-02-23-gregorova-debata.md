---
date:         2021-02-23
category:     blog
tags:         evropská-unie zahraničí lidská-práva
layout:       post
title:        "Bělorusko půlrok po zfalšovaných volbách – co dál? Pirátka Gregorová se radí s experty"
image:        /assets/img/articles/2021/gregorova_janis_nova_schody.jpg
author:       
---

Praha/Brusel, 23. února 2021 – Půl roku po zmanipulovaných volbách v Bělorusku pořádají Piráti expertní debatu, jejímž cílem je vyhodnotit aktuální vývoj v zemi a zvážit další politické kroky na podporu demokratických sil. Pirátskou europoslankyni Markétu Gregorovou v debatě doplní zástupkyně iniciativy BLRČR Kryścina Šyjanok, expert na zahraniční politiku z FSV UK Karel Svoboda a běloruský historik Jaroslav Šimov.

Před šesti měsíci se v Bělorusku uskutečnily zmanipulované prezidentské volby, po kterých navzdory průzkumům a zahraničním pozorovatelům zůstal v křesle autoritář Lukašenko. Občanská společnost v Bělorusku od prvního dne dává najevo, že se s volebním podvodem nehodlá smířit. Čeští Piráti se od začátku angažují v pomoci běloruské občanské společnosti.

Lukašenkův režim dnes drží neprávem ve vězení více než tři stovky politických vězňů včetně desítek studentů. Na jejich podporu se hned od začátku angažují i čeští Piráti. Ti naposledy u příležitosti Dne solidarity s Běloruskem, který na neděli 7. února vyhlásila lídryně opozice Světlana Tichanovská, vyvěšovali po celé republice běloruské vlajky a spustili [informační web](https://zo.pirati.cz/tema/belorusko/) o situaci v Bělorusku. Už v minulosti europoslankyně Markéta Gregorová „adoptovala“ zadržovanou [studentku Kasyu](https://www.pirati.cz/tiskove-zpravy/gregorova-adoptovala-politickou-vezenkyni.html) a spolu s bývalou ombudsmankou a mluvčí Charty 77 Annou Šabatovou a kolegy Mikulášem Peksou a Františkem Kopřivou organizovali [Vánoční výzvu](https://www.pirati.cz/tiskove-zpravy/dopisy-beloruskym-veznum.html), při které se psaly dopisy běloruským vězňům.

> „Rada EU nebyla schopná jednohlasně podpořit sankce vůči běloruskému režimu hned zpočátku a některé z členských států se pokoušely využít situaci k prosazení vlastních zájmů. Ponaučení zní, že je potřeba silnější a jednotná diplomacie EU, a to nejen v mantinelech vytyčených Radou,“ říká Markéta Gregorová s tím, že prioritou EU je momentálně zamezit dalším násilí a represím, propustit všechny politické vězně a iniciovat autentický a inkluzivní národní dialog s širokou veřejností v Bělorusku.
„Evropská unie nikdy nebyla příliš proaktivní směrem k Bělorusku a to se teď musí změnit. Ne skrze platformu Východního partnerství, která je významná, ale bezzubá proti nespolupracujícímu režimu. Ale skrz běloruskou občanskou společnost,“ dodává.

I proto dnes Piráti pořádají debatu expertů, která si klade za cíl zmapovat aktuální situaci v Bělorusku, předvídat další vývoj v zemi a připravit další politické kroky na pomoc běloruské občanské společnosti a demokratickým silám.

> „Hlavní cíle běloruské občanské společnosti jsou tři: ukončení násilí, propuštění politických vězňů a nové, spravedlivé volby. Putinova role je pro běloruské demonstranty druhotná, z politického hlediska však může být v budoucnu zásadní. I když jejich vztahy s Putinem nejsou úplně ideální, lukašenkovské Bělorusko je pořád nejsilnějším spojencem Putina v regionu. A nikdo neví, k čemu se mohou oba autoritáři uchýlit, až začne Lukašenkův režim ztrácet půdu pod nohama, třebaže zatím zůstává u miliardových půjček hroutící se běloruské ekonomice. Proto jsem ráda, že naše pozvání na debatu přijal třeba expert na zahraniční politiku z katedry ruských a východoevropských studií FSV UK Karel Svoboda,“ nechala se slyšet europoslankyně Gregorová.

Debaty se zúčastní také Kryścina Šyjanok, zástupkyně iniciativy BLRČR, koordinátorka iniciativy Exit Poll, která se podílí na pomoci zraněným Bělorusům a Běloruskám a v současnosti i utlačovaným běloruským zdravotníkům v rámci MEDEVAC pod záštitou ministerstva vnitra ČR. Trojici doplní běloruský historik, novinář a publicista a zástupce ředitele ruské služby RFR/RL Jaroslav Šimov. 

* [Detaily debaty i kde si ji lze pustit se dozvíte zde.](https://www.facebook.com/events/450336716092265/)
