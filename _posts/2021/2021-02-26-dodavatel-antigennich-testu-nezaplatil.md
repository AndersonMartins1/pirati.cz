---
date:         2021-02-26
category:     blog
tags:         finance transparence evropská-unie
layout:       post
title:        "Zveřejněte, kdo je skutečným dodavatelem antigenních testů do škol, vyzval ministra Hamáčka poslanec Pirátů Bartoň"
image:        /assets/img/articles/2021/lukas-barton00.jpg
author:       
---




Praha, 26. února 2021 –  Finančně analytický útvar Ministerstva financí potvrdil médiím, že vítěz tendru na dodávku téměř 4 milionů antigenních testů do škol nezaplatil čínskému výrobci testů zálohu a případ začal vyšetřovat. Přitom majitelka vybrané společnosti i členové vlády potvrdili, že společnost platbu provedla. Současně tato společnost na základě podnětu rejstříkovému soudu, který podali Piráti, zveřejnila účetní závěrku za rok 2019. Ukázalo se, že se jedná o velmi malou a současně velmi předluženou firmu. „Ministr Hamáček by měl okamžitě vysvětlit nezaplacení zálohy ze strany dodavatele a garantovat, že testy vůbec dorazí do ČR. Zároveň by měl sdělit, kdo skutečně organizuje dodávku testů od čínského výrobce, pakliže je plátcem neznámá osoba,“ komentuje pirátský poslanec Lukáš Bartoň.

Ministerstvo vnitra v tomto týdnu zaslalo poslanci Lukášovi Bartoňovi odpovědi na 11 otázek, které vznesl k této kauze. Ten se mimo jiné ptal, zda může Ministerstvo vnitra garantovat včasnou dodávku těchto testů.

> „Ministerstvo uvedlo, že za každý den z prodlení dodavatel zaplatí sankci 1 milion Kč. To není mnoho, pokud vezmeme v potaz, že pouze o den později mohl testy dodat jiný uchazeč a stát tak mohl ušetřit přes 50 milionů Kč. Ze zveřejněné účetní závěrky je navíc zřejmé, že tato společnost byla ke konci roku 2019 velmi silně zadlužená. Jestliže tuto dodávku nezaplatila vítězná firma Tardigrad International Consulting, ale někdo jiný, znamená to, že je mezi dodavatelem a výrobcem ještě neznámý prostředník,“ uvedl analytik Pirátů Janusz Konieczny.

> „Je zcela klíčové, aby byly testy připraveny pro školy včas, až se epidemiologická situace zlepší a bude možné připravovat návrat žáků a studentů. Současně je nutné zvážit i jiné varianty testování a kvalitu těchto testů. Rovněž mě mrzí, že ministerstvo nezaslalo dostatečně konkrétní odpovědi na zaslané otázky. Není vůbec zřejmé, jakým způsobem byla posuzovaná rizikovost uchazečů, na základě které byl jeden z uchazečů vyřazen. Navíc mám pochybnosti, zda ministerstvo vůbec ověřovalo finanční kondici vítězného dodavatele,“ uzavírá Bartoň.

* **[Odpovědi Ministerstva vnitra na otázky, které zaslal poslanec Lukáš Bartoň](https://www.pirati.cz/assets/pdf/odpoved-ministra-skolstvi2021-02.pdf).**
