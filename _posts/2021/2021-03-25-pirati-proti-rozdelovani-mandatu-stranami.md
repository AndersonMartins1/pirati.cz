---
date:         2021-03-25
category:     blog
tags:         volby legislativa
layout:       post
title:        "Piráti a Starostové odmítli, aby o části poslanců rozhodovaly strany, vládní poslanci se zavázali takový návrh nepodpořit"
image:        /assets/img/articles/2020/vojtech-pikal.jpg
author:       
---



 

Praha, 25. března 2021 – Sněmovnou dnes ve druhém čtení prošel návrh zákona, který mění podmínky voleb do Poslanecké sněmovny. Koalice Pirátů a STAN se postavila proti návrhu, v němž by se zbytková část mandátů obsazovala na základě rozhodnutí stran po volbách. „O zvolených poslancích by měly rozhodovat voliči, nikoliv členové stran,” uvedl pirátský místopředseda Sněmovny Vojtěch Pikal. Pro Piráty a hnutí Starostové je od začátku prioritou přijetí poměrného systému, který nebude způsobovat zásadní nerovnosti ve váze hlasů voličů a bude respektovat požadavek Ústavního soudu, který letos systém diskriminující menší strany zrušil. 

> „Náš tlak na zachování přímého volebního práva byl úspěšný – poukázáním na nedostatky navrženého systému se nám podařilo zabránit, aby o mandátech rozhodovalo vedení stran na štábu po volbách. V případě přijetí návrhu, který umožňuje rozdělování mandátů po volbách stranickými orgány, bychom byli v rozporu s principem přímého volebního práva, jak uvedli mnozí ústavní právníci. Nyní budeme ve Sněmovně hledat shodu na nalezení poměrného mechanismu pro druhé skrutinium. Vše nasvědčuje tomu, že zákon přijmeme včas tak, aby volby mohly proběhnout řádně a v termínu dle předem známých pravidel,” sdělil po projednání tisku místopředseda Poslanecké sněmovny Vojtěch Pikal.

Rozhodnutí Ústavní soudu ČR ze začátku února potvrdilo dlouhodobý postoj Pirátů i hnutí Starostů, kteří několik let upozorňovali na diskriminační charakter používaného volebního systému, který pomáhal větším stranám na úkor malých, které na zisk jednoho mandátu potřebovaly víc než dvojnásobek hlasů pro vítěze voleb. Tento dvacet let starý relikt opoziční smlouvy ODS a ČSSD letos Ústavní soud částečně zrušil odstraněním D’Hondtovy metody přepočtu hlasů na mandáty a sčítací klauzule, která omezovala spolupráci politických uskupení ve volbách.
