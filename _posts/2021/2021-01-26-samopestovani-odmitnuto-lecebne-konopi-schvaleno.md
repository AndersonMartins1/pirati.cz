---
date:         2021-01-26 
category:     blog
tags:         konopí zdravotnictví sněmovna
layout:       post
title:        "Sněmovna dala zelenou léčebnému konopí. Piráti budou dál bojovat o jeho snadnou dostupnost pro pacienty a regulované samopěstování"
image:        /assets/img/articles/2021/tomas-vymazal01.jpg
author:       
---



Praha, 26. ledna 2021 – Poslanci dnes strávili několik hodin projednáváním dvou novel týkajících se konopí. Zatímco ta vládní, vztahující se k oblasti konopí pro léčebné použití, byla propuštěna do druhého čtení, u pirátské novely, která by umožnila samopěstování konopí, došlo k zamítnutí. „Pirátská novela by přitom vyřešila paradox, kdy soudy interpretují sklizeň konopí jako výrobu omamných látek, což je v rozporu s mezinárodními úmluvami. To je příčinou uvěznění více než osmi stovek lidí v ČR. Přijetí úpravy by pro uživatele a pěstitele znamenalo zpřístupnění širších možností prevence i poradenství bez hrozby trestního stíhání pro tzv. šíření toxikomanie. Následovali bychom tak dobrých příkladů ze zahraničí,“ uvedl pirátský poslanec Tomáš Vymazal, spolupředkladatel návrhu.

> „Co se týče samopěstování konopí, stav regulace v České republice zůstává nezměněn. Protiargumenty, které jsme slyšeli na plénu, se nadále drží mýtu tzv. vstupní drogy a zahraničními zkušenostmi nepotvrzených domněnek o tom, že po zavedení legální regulace vzroste míra užívání ve společnosti, věcná diskuze je proto velmi těžko dosažitelná,” popsal Vymazal a dodal: „Nejvíce kritizovaným aspektem pirátského návrhu byla možnost bezúplatného předání konopí. Ve spolupráci s Patrikem Nacherem z hnutí ANO pracujeme na kompromisním pozměňovacím návrhu k vládní novele, který by zavedl možnost samopěstování konopí pro dospělé občany v souladu s výhradami, které zazněly na plénu.”

K vládní novele budou Piráti ve druhém čtení podávat několik pozměňovacích návrhů, které díky zpřesnění podmínek pro získání licence a úpravě definice správné pěstitelské praxe, umožní maximálnímu množství subjektů výrobu konopí pro léčebné použití, a tím pokryjí potřeby maximálního množství konopných pacientů. 

> „Na plénu jsem kritizoval byrokracii, která brání deklarovanému cíli vládní novely, tedy zvýšení dostupnosti léčebného konopí. Ty se pokusíme vyřešit prostřednictvím pozměňovacích návrhů,” dodal Vymazal.

Naopak situace v oblasti odstranění absurdních překážek pro masovější pěstování a zpracování technického (neomamného) konopí se vyvíjí pozitivně. Tímto tématem se bude zabývat i Zemědělský výbor Sněmovny. 

> „Podařilo se nám vysvětlit velkému počtu kolegyň a kolegů z jiných klubů, že technické konopí je plodina budoucnosti, která přináší neuvěřitelný potenciál pro české zemědělství, potravinářství a další segmenty průmyslu, a zároveň napomůže ozdravit naši krajinu,” vysvětlil Radek Holomčík, poslanec za Piráty.	

 
