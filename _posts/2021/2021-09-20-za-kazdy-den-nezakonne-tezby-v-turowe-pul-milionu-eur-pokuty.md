---
date:         2021-09-20
category:     blog
tags:         kontrola-moci-a-mocných životní-prostředí
layout:       post
title:        "Komentář Dany Balcarové: Za každý den nezákonné těžby zaplatí Polsko půl milionu eur, rozhodl Evropský soudní dvůr"
image:        /assets/img/articles/2021/dana-balcarova-turow.jpg
author:       Dana Balcarová
---


Praha, 20. září 2021 - Evropský soudní dvůr dnes konečně vydal rozhodnutí o udělení sankcí pro Polsko za pokračující těžbu v dole Turów ve výši 500 000 eur za den, dokud nebude těžba zastavena. Částka by měla zajistit, že bude polská strana motivována uzavřít dohodu s Českem a zastavit okamžitě nelegální těžbu v dole Turów. 

Věřím, že tato částka vytvoří na polskou stranu dostatečný tlak při vyjednávání dohody s českou stranou. Dohoda by měla zajistit důslednou ochranu životního prostředí a zamezit úbytku vody na české straně, který již dnes odpovídá původně odhadovanému stavu k roku 2044, a také zabránit ohrožování zdraví českých občanů. 

Soudní dvůr Evropské unie již dříve konstatoval, že v důsledku těžby bezprostředně hrozí na českém území nevratné škody na životním prostředí a lidském zdraví. Proto nařídil okamžité přerušení těžby, aby k těmto škodám nedošlo. To, že Evropský soudní dvůr nakonec udělil takto vysokou pokutu, poukazuje na závažnost problému a potřebu rychlého vyřešení celé kauzy. 

Polsko by dále mělo představit návrh opatření, která prokazatelně ochrání českou krajinu a zabrání dalšímu klesání hladin spodních vod. České Ministerstvo životního prostředí by se nyní mělo soustředit také na vytvoření strategie a podkladů pro případ, že i přes stanovení sankcí k uzavření dohody s Polskem nedojde, a využít k tomu evropskou směrnici řešící odpovědnost za škody na životním prostředí.  
