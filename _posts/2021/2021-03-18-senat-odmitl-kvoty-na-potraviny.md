---
date:         2021-03-18
category:     blog
tags:         evropská-unie obchod-a-průmysl
layout:       post
title:        "Kolaja: Jsem rád, že Senát odmítl kvóty na potraviny. Poškodily by totiž českou pověst i spotřebitele"
image:        /assets/img/articles/2021/marcel-kolaja00.jpg
author:       
---



Brusel/Praha, 18. března 2021 - Pirátští europoslanci podporují senátní odmítnutí potravinových kvót na prodej českých výrobků. Jak dlouhodobě upozorňuje pirátský místopředseda Evropského parlamentu případné schválení návrhu by bylo proti základnímu evropskému pravidlu volného pohybu zboží. Překážky na vnitřním trhu, tedy i české kvóty byly tématem i včerejšího výboru pro vnitřní trh na půdě Evropského parlamentu.

> „Nejenže jsou kvóty na potraviny přímo v rozporu se zásadami jednotného trhu, ale vedly by k vyšším cenám a horší kvalitě výrobků. Návrh je tak proti vůli spotřebitelů,“ upozornil na včerejším jednání výboru pro vnitřní trh Marcel Kolaja. Na výboru se poslanci seznámili s výsledky studie o bariérách volného pohybu zboží a služeb v Evropě. Podle ní mimo jiné roste počet evropských občanů, kteří jsou frustrováni tzv. geo-blockingem, neboli zeměpisným blokováním obsahu, na nějž se vztahují copyrightová omezení.

Nejenom kvůli zhoršení kvality výrobků Piráti dlouhodobě kritizovali návrh z dílny SPD. Ten počítá s tím, že by od příštího roku prodejny potravin o ploše nad 400 metrů čtverečních musely u některých druhů potravin prodat minimálně 55 procent českých produktů. Toto číslo má navíc postupně stoupat každý rok o 3 procentní body až do 73% podílu v roce 2028. 

> „Jak nám potvrdila Evropská komise, v případě přijetí kvót by Česku hrozila žaloba. Té se málem dočkalo i Rumunsko, které s 51% kvótou pro tamní potraviny přišlo v roce 2016. O čtyři roky později Rumunsko sporné části ze zákona nakonec vyškrtlo,“ připomíná Kolaja.

> „Přijetím návrhu by Česká republika popřela svoji dobrou pověst na evropské půdě, kdy dlouhodobě prosazuje odstraňování překážek obchodu v rámci vnitřního trhu. I proto jsem rád, že u senátorů dnes zvítězil zdravý rozum,“ uzavírá.

Tzv. řízení o porušení smluv aktuálně řeší také Slovensko a Bulharsko. Český návrh nyní bude znovu posuzovat Poslanecká sněmovna.
