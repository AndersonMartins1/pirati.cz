---
date:         2021-04-07
category:     blog
tags:         volby legislativa
layout:       post
title:        "Piráti a Starostové podpoří 14 volebních krajů a spravedlivější přepočet hlasů"
image:        /assets/img/articles/2021/pikal-farsky.jpg
author:       
---



Praha, 7. dubna 2021 – Místopředseda poslanecké Sněmovny Vojtěch Pikal z Pirátské strany a předseda poslaneckého klubu Starostů a nezávislých Jan Farský před středeční schůzí Poslanecké sněmovny informovali o podobě nového volebního zákona, který má dnes v závěrečném čtení schválit Sněmovna. Piráti a Starostové se shodují na podobě, která navrhuje zachování 14 volebních krajů a poměrnosti při přepočítávání hlasů na mandáty. V tomto smyslu odmítli jeden z návrhů, který vracel do rozhodování o zbytkových mandátech předsednictva stran místo voličů a navrhli spravedlivější rozdělování mandátů v jednotlivých krajích. Piráti a Starostové také uvedli, že jsou ochotni akceptovat navyšovací klauzuli u tří a více stran na 8 a 11 procentech. Očekávají také, že by mohly vládní strany podpořit korespondenční volbu. Korespondenční volba je mimo jiné i součástí Programového prohlášení vlády.

> Jan Farský z hnutí STAN připomněl, že na nespravedlnost systému upozornili senátoři Starostů již krátce po volbách do Poslanecké sněmovny: „Jsme ve finále tříletého kolečka, které započali senátoři Starostů a nezávislých, když nespravedlivý volební systém napadli u Ústavního soudu. Ke zvolení některých poslanců bylo třeba 43 tisíc hlasů, zatímco jiní potřebovali až 19 tisíc hlasů. Poměrný systém tímto přepočítáním přestal existovat. Na začátku února rozhodl Ústavní soud a po dvou měsících se došlo k dohodě napříč politickým spektrem. Za klíčové považuji nalezení shody o základních parametrech volební změny, které nastaví spravedlivější systém pro voliče. Tedy čtrnáct krajů a druhé skrutinium, které bude fungovat formou automatického přerozdělování.”

> Vojtěch Pikal uvedl, že klíčovým aspektem je včasné přijetí nové úpravy: „Je naděje, že zákon bude včas představen a schválen. Podařilo se v poslední fázi vyjednávání konsensu dosáhnout toho, aby o zvolených poslancích rozhodovali pouze voliči ve volbách. Korespondenční volbu dlouhodobě podporujeme, navrhli jsme ji dvakrát k projednání. Protože ji obsahuje i programové prohlášení vlády, věřím, že by se dnes měla schválit. Námi podaný pozměňovací návrh například umožňuje, aby se voliči mohli zapojovat snáze do volební kampaně z pozice dobrovolníků bez nutnosti registrace prostřednictvím politické strany.”

O nové podobě volebního zákona pro volby do Poslanecké sněmovny jednali poslanci také se senátory. Očekává se, že návrh vzešlý z Poslanecké sněmovny v uvedené podobě přijme i Senát.

 
