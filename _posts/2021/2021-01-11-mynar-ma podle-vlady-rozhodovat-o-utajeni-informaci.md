---
date:         2021-01-11
category:     blog
tags:         kontrola-moci-a-mocných vláda
layout:       post
title:        "Piráti: Vláda chce vrátit možnost Hradu tajit informace o chodu kanceláře"
image:        /assets/img/articles/2021/jakub-michalek00.jpg
author:       
---



Praha, 11. ledna 2021 – Ministerstvo vnitra vyhovělo Kanceláři prezidenta republiky a připravuje pro ni výjimku ze zákona o svobodném přístupu k informacím. Podle současné legislativy iniciované Piráty má při sporech, zda instituce odmítly zveřejnit informace oprávněně či ne, rozhodovat nezávislý Úřad pro ochranu osobních údajů. Podle nového vládního návrhu ale má o oprávněnosti utajení informací Hradem opět rozhodovat hradní kancléř Vratislav Mynář.

> Argumentaci ministerstva i Hradu Piráti odmítají a navrženou výjimku považují za nesystémovou a nedůvodnou. „Představa, že se občanům zlepší přístup k informacím, když se budeme odvolávat proti kanceláři k jejímu vedoucímu, je legrační. Současný systém, kdy rozhoduje nestranná instituce, je daleko vhodnější. Zákon má platit stejně pro všechny – pro obce, pro soudy i pro pana Mynáře,“ komentuje nový návrh předseda poslaneckého klubu Pirátů Jakub Michálek, který původní novelu inicioval.

> „Argumentace ministerstva, že naše novela z roku 2019 narušuje dělbu moci, je absurdní. Dělba moci neznamená, že si kancelář prezidenta může dělat co chce a dohlížet na ni bude pouze její kancléř. Dělba moci znamená vzájemné brzdy a protiváhy. Dozor nad dodržováním zákonů na ochranu osobních údajů a poskytování informací vykonává nezávislý úřad. S Piráty uděláme vše pro to, aby tento pokus o ‚výjimku' pro papaláše neprošel,” dodává poslanec Ondřej Profant.
