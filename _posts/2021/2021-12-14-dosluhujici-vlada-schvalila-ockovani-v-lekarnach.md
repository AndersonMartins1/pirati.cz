---
date:         2021-12-14
category:     blog
tags:         zdravotnictví koronavirus vláda
layout:       post
title:        "Piráti v březnu navrhli očkování v lékárnách, Babišova vláda jej schválila včera"
image:        /assets/img/articles/2021/olga_richterova_pp.jpg
author:       
---
 
Praha, 14. prosince 2021 – Možnost očkování v lékárnách a zubních ordinacích včera schválila dosluhující vláda Andreje Babiše. Stalo se tak třičtvrtě roku poté, co se s návrhem na očkování v lékárnách obrátili Piráti na premiéra i tehdejšího ministra zdravotnictví Jana Blatného. Cílem Pirátů bylo navýšit očkovací kapacitu a zajistit dobrou dostupnost očkovacích center v regionech díky síti lékárenských zařízení.

> „V době, kdy jsme s návrhem přišli, bylo alespoň jednou dávkou očkováno 15 procent populace a vzhledem k šíření nákazy se tempo vakcinace ukázalo jako nedostatečné. Ani dnes, rok po spuštění očkovacího systému, nedošlo k takovému proočkování populace, které by dokázalo postup epidemie zbrzdit jako v řadě jiných zemí. Včerejší krok vlády, který převzal i naši úpravu na dobrovolnou účast lékáren, proto považuji za důvodný, ale přišel pozdě – člověku se chce dodat "jako vždycky". Mohli jsme pomoci celé zemi před touto podzimní vlnou. Jenže Andrej Babiš si ani po dvou letech neuvědomil, že řešení covidu není soutěž v popularitě. Ještě minulý rok se našim návrhům smál a chtěl se místo covidu zabývat zahrádkářským zákonem. Nedávno také uvedl, že by politici neměli covid zneužívat k politikaření. Proč tak sám činí, to po celé dva roky nevysvětlil,“ uvedla po včerejším rozhodnutí vlády Olga Richterová, poslankyně Pirátů a místopředsedkyně poslanecké Sněmovny.

Piráti svůj návrh na dobrovolné zapojení lékáren, který v srpnu dostal odmítavé stanovisko Ministerstva zdravotnictví, připomněli opět v září v souvislosti s další nastupující vlnou nákazy. Opírají ho o fakt, že jednotlivých lékáren, které se podle svého uvážení mohou očkování účastnit, je v Česku kolem 3 tisíc. Pro mnoho občanů je tedy snazší podstoupit očkování právě tam než cestovat do měst a zdravotních center. Zároveň hustější síť vakcinačních míst znamená lepší rozprostření zájemců, méně shlukování, a tedy i méně příležitostí k šíření nákazy. V neposlední řadě, očkování v lékárnách je zcela standardní praxe v mnoha zemích Evropy, od sousedního Polska, přes Francii a Velkou Británii až po Portugalsko. Není důvod se v dobrých přístupech v zahraničí neinspirovat. Každý lékárník, který se do systému zapojí, projde patřičným školením.
