---
date:         2021-10-14
category:     blog
tags:         volby sněmovna
layout:       post
title:        "Piráti ve Sněmovně ustavili klub. Nadále jej povede Jakub Michálek"
image:        /assets/img/articles/2021/jakub-michalek-snemovna.JPG
author:       
---

 

Praha, 14. října 2021 – Všichni čtyři pirátští poslanci zvolení do Poslanecké sněmovny se jednohlasně shodli na tom, že ustanoví vlastní poslanecký klub. Do jeho čela si na začátku týdne opětovně zvolili Jakuba Michálka, který tuto funkci již vykonával v předcházejícím volebním období. Místopředsedkyní klubu se stala poslankyně Olga Richterová. 

 

> „V neděli jsme ustavili pirátský poslanecký klub, v pondělí jsme zvolili jeho vedení. Máme sice jen čtyři poslance, ale jsme součástí koalice, která získala důvěru 830 tisíc voličů a jsme připraveni se rovnou měrou podílet na změnách v této zemi. Nadále v souladu s naší koaliční smlouvou spolupracujeme se Starosty a vyjednáváme o vládě. Jsme připraveni hájit občany proti vlivu oligarchů, zabránit rozkrádání veřejných peněz, zajistit lidem kvalitní digitální služby, chránit přírodu, prosazovat modernizaci vzdělávání i ekonomiky a zajistit, že pravicová koalice nepůjde proti seniorům a těm nejzranitelnějším. I v menším počtu poslanců chceme navázat na kvalitní práci poslaneckého klubu Pirátů. Teď máme vedle energie ještě více zkušeností. Odpracujeme si to a věřím, že se příště vrátíme ještě silnější, než jsme byli kdykoliv předtím,“ uvedl Jakub Michálek.



