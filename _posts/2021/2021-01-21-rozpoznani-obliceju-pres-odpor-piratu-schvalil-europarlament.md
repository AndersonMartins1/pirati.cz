---
date:         2021-01-21
category:     blog
tags:         kontrola-moci-a-mocných evropská-unie digitalizace
layout:       post
title:        "Europarlament i přes odpor Pirátů schválil rozpoznávání obličejů na veřejnosti pomocí umělé inteligence"
image:        /assets/img/articles/2021/marcel-kolaja00.jpg
author:       
---
 
 



Brusel, 20. ledna 2021 – Evropský parlament dnes schválil zprávu o využití umělé inteligence pro vojenské a civilní účely. Přestože Piráti oceňují snahu o změnu právní úpravy v této oblasti, obávají se jejího zneužití a následného porušování lidských práv. Místopředseda Evropského parlamentu Marcel Kolaja i ostatní pirátští europoslanci tak hlasovali proti.

> „Zpráva legitimizuje využívání umělé inteligence k rozpoznávání obličejů ve veřejných prostorech, což by vedlo k porušování lidských práv na masové úrovni. To je pro Piráty jednoznačně nepřijatelné,“ uvádí Kolaja.

Rozpoznávání obličejů na veřejnosti za využití umělé inteligence zavádí Čína. Ta v důsledku toho vyhledává nepohodlné aktivisty, novináře nebo menšiny. U nich následně potlačuje lidská práva.

> „Šmírovat lidi na veřejnosti za pomocí automatických systémů je zkrátka nepřípustné. Pokud by přišel do špatných rukou, může velmi jednoduše omezovat svobodu nás všech. Plošné monitorování lidí je neospravedlnitelné jak na internetu, tak v reálném světě,“ uzavírá Kolaja. Zpráva teď pomůže Evropské komisi v navržení legislativy.
