---
date:         2021-02-03
category:     blog
tags:         lidská-práva zahraničí
layout:       post
title:        "Europoslankyně Gregorová: Navalnyj sice sejde z očí, ale z mysli symbol odporu Putin neodstraní"
image:        /assets/img/articles/2021/marketa-gregorova03.jpg
author:       
---

 

Moskva/Brusel, 3. února 2021 - Europoslankyně Markéta Gregorová se zastala ruského opozičníka Alexeje Navalného. Toho včera tamní prokuratura odsoudila ke dvěma letům a osmi měsícům vězení za porušení podmínky. Gregorová chce kvůli tomu apelovat na Vysokého představitele pro společnou zahraniční a bezpečnostní politiku.  

> „S ohledem na neutuchající protesty ruských občanů za propuštění Navalného i proti korupci ve státní správě jde o radikální krok Kremlu,“ hodnotí europoslankyně Markéta Gregorová. „Navalnyj se stal symbolem, který přesahuje jeho osobu. Symbolizuje odpor proti palácům politiků, korupci a oligarchům, zatímco běžní občané strádají. Už pokus o jeho vraždu poštval množství lidí proti vládě, jasné zavření jejich symbolu za mříže protesty neuklidní,“ dodává.

Podmínku z předchozích let Navalnyj dle slov soudu porušil překročením hranic Ruska, když byl převezen do berlínské nemocnice. Navalnyj oponoval tím, že byl v kómatu, navíc po otravě od kremelských špiček, jejichž jména zveřejnil. Již od jeho zadržení na letišti po návratu do Moskvy před dvěma týdny se pořádají v ulicích ruských měst protesty, a v plánu je v nich i nadále pokračovat. Policie některé násilně rozhání, nálada je ale jasná: nenechat se zlomit.

> „Kreml zjevně hraje na to, že Navalnyj sejde z očí a sejde z mysli. Důvody lidí být v ulicích jsou ale mnohem hlubší a dávají tak naději na změnu. Občanská společnost teď potřebuje naši podporu. Budu apelovat na Vysokého představitele pro společnou zahraniční a bezpečnostní politiku, aby se za občany jasně postavil a odsoudil zákon o zahraničních agentech, který znemožňuje mezinárodním organizacím, aby s rozvojem občanské společnosti pomáhaly,“ dodává Gregorová.

