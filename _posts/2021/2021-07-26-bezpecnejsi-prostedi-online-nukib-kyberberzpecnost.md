---
date:         2021-07-21
category:     blog
tags:         bezpečnost digitalizace
layout:       post
title:        "Piráti vyzývají vládu k zajištění lepší kyberbezpečnosti a vyloučení rizikových dodavatelů IT. Profant: Je třeba chránit nemocnice i další kritickou infrastrukturu"
image:        /assets/img/articles/2021/ondrej-profant01.jpg
author:       
---


 

Praha, 26. července 2021 – Vláda na svém dnešním jednání probere zprávu o kyberbezpečnosti a akční plán strategie v této oblasti do roku 2025. Poslanec Pirátů Ondřej Profant varuje před dalším škrtáním vlády na pozicích v Národním úřadu pro kybernetickou a informační bezpečnost (NÚKIB). Ten je totiž pro plnění agendy elektronické bezpečnosti klíčový. Vyzývá také vládu, aby zajistila, že bude akční plán důsledně realizován v praxi koordinovaně napříč resorty. Nesmí se podle něj opakovat například tristní situace s registrem očkování, kde docházelo k předávání osobních údajů občanů ČR do zahraničí. Nebo aby se výběrem nekvalitních dodavatelů ohrozila kritická infrastruktura, kdy například nemocnice nemohou přijmout pacienty kvůli kybernetickým útokům.  

> Akční plán obsahuje z hlediska Pirátů několik zásadních agend, které budou pro bezpečnost elektronické infrastruktury v příštích letech zásadní. „Pro bezpečné zavádění a realizaci telekomunikačních sítí nastupujících generací bude třeba stanovit omezení pro vysoce rizikové dodavatele, vytvořit metodiku posuzování rizikovosti dodavatelů a uplatňovat ji pro systémy regulované zákonem o kybernetické bezpečnosti. Pokud nebudeme dodavatele pečlivě vybírat, hrozí v krajním případě i zhroucení kritické infrastruktury jako je zdravotnictví, energetika či bankovnictví. V Čechách i v Německu jsme se již v minulosti setkali s tím, že nemocnice nemohla přijmout pacienty z důvodu kybernetického útoku, což se nesmí opakovat,“ vysvětluje Ondřej Profant.

> „Naopak jsem rád, že se dneškem začíná do praxe konečně zavádět výrazně lepší dostupnost otevřených dat pro veřejnost. To jsme za Piráty dlouhodobě prosazovali a v červnu se nám podařilo finálně návrh prosadit celým legislativním procesem, kdy ho podepsal i prezident. Nová úprava říká, že všechny informace z rejstříků a evidencí mají být publikované, pokud neobsahují osobní údaje nebo jinou překážku zveřejnění,“ doplnil Profant. Ten již v roce 2016 z pozice pražského zastupitele prosadil celopražský portál otevřených dat [opendata.praha.eu](https://opendata.praha.eu), který do dnešního dne eviduje přes tři stovky jednotlivých datových sad.
