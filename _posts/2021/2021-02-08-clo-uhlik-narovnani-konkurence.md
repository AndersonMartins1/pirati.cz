---
date:         2021-02-08
category:     blog
tags:         životní-prostředí evropská-unie zahraničí
layout:       post
title:        "Uhlíkové clo narovná nefér podmínky pro evropské firmy i sníží emise. Schválil ho výbor Evropského parlamentu"
image:        /assets/img/articles/2021/balcarova-peksa.jpg
author:       
---


 

Praha/Brusel, 8. února 2021 – Výbor ENVI Evropského parlamentu schválil návrh takzvané uhlíkové daně, která srovnává postavení výrobců produkujících mimo EU s evropskými. Mechanismus zaručí, aby i mimoevropské firmy zaplatily férovou cenu za emise, kterými poškozují celou planetu. Při dovozu do EU budou muset doplatit částku úměrnou míře znečištění nad evropský standard. Dojde tím k narovnání konkurence. Dosud byly totiž mimoevropské firmy produkující bez ohledu na dopady na životní prostředí ve výhodě oproti evropským firmám se zodpovědným přístupem. Piráti tento mechanismus přislíbili jako programovou prioritu v cestě za narovnáním tržního prostředí.

> „Je to další krok nejen k omezení emisí celosvětově, ale velmi pomůže i evropské konkurenceschopnosti. V tuto chvíli bylo samozřejmě nefér, že evropské firmy musely do své ceny zakomponovat skutečné náklady vzniklé vypouštěním emisí, mimoevropské jim mohly konkurovat bez omezení,“ řekl k jednomu z klíčových hospodářských návrhů pirátský poslanec evropského parlamentu Mikuláš Peksa.

> „Změna klimatu je jedním nejurgentnějších globálních problémů. Vítám evropské řešení, které zabraňuje vývozu emisí,“ uvedla pirátská předsedkyně českého poslaneckého Výboru pro životní prostředí Dana Balcarová. „Věřím, že stejně jako u investic do obnovitelných technologií a závazných klimatických cílů, se bude jednat o mechanismus, kterým Evropa půjde příkladem a nastartuje změnu po celém světě. Klimatické cíle například již převzali a zavázali se k nim i největší znečišťovatelé jako Čína, to je důležitý první krok. Teď navíc dostanou i silnou ekonomickou motivaci,“ doplnila.

> „Je hlavně třeba si uvědomit, že se jedná o nařízení velmi protržní. Pokud chceme snižovat emise a zároveň žít na svobodném trhu, je jediná cesta spravedlivé nacenění emisí, které škodí nenápadně, ale za to všem a dlouhodobě. Tyto ceny ale nemůžeme uplatňovat jen na sebe, k odpovědnosti musíme tlačit i ostatní,“ uzavřel Mikuláš Peksa. 
