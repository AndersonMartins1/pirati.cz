---
date:         2021-01-20
category:     blog
tags:         zemědělství obchod-a-průmysl sněmovna legislativa
layout:       post
title:        "Kvóty pro české potraviny dvojí kvalitě nepomůžou, navíc nám hrozí sankce, varují Piráti"
image:        /assets/img/articles/2021/marcel-kolaja00.jpg
author:       
---
 


Brusel/Praha, 20. ledna 2020 – Zdražení potravin, snížení výběru a v konečném důsledku i zhoršení problému dvojí kvality čeká české spotřebitele kvůli schválení kvót pro české potraviny. Kromě toho se musí Česká republika připravit na řízení pro porušení smluv, které může skončit i sankcemi. Upozorňuje na to pirátský místopředseda Evropského parlamentu Marcel Kolaja.

> „Český parlament schválil novelu porušující pravidla jednotného trhu. Komise může zahájit řízení o porušení unijního práva. Nejdříve zašle Česku dopis požadující více informací a pokud následně uzná, že země porušuje pravidla, požádá o jejich nápravu. Pokud se tak nestane, o sporu bude rozhodovat Evropský soudní dvůr, který na Česko může uvalit sankce. Takový scénář si nepřeje nikdo, komu záleží na budoucnosti naší země,“ vysvětluje Kolaja, který působí ve výboru pro vnitřní trh a ochranu spotřebitele.

Podobný scénář se už stal například v Rumunsku. Tamní zákon o podpoře národních potravin stanovoval, že 51 % ovoce, zeleniny, masa, vajec a mléčných výrobků na pultech obchodů musí být z národních zdrojů. Kvůli porušení článků chránících volný pohyb zboží a svobodu podnikání se na zemi obrátila Evropská komise. Rumunsko svůj zákon nedokázalo legálně obhájit a vše skončilo v roce 2020, kdy musely tamní úřady zákon změnit.

> „Poslanci ANO a SPD argumentují ochranou národních producentů, soběstačností po pandemii koronaviru, nebo bojem proti dvojí kvalitě potravin. Nic z toho ale není pravda. Snížení konkurence povede ke zvýšení cen i zhoršení kvality, tedy přesnému opaku toho, co si čeští občané zaslouží,“ dodává Kolaja. Souhlasí s ním i jeho kolega europoslanec Mikuláš Peksa. „Už v půlce prosince minulého roku, kdy tento nesmysl podpořil sněmovní zemědělský výbor, jsem poslal dotaz na Evropskou komisi, zda bude okamžitě jednat – tak jako v případě Rumunska a Slovenska, kde podobné návrhy také padly a kde Evropská komise okamžitě zasílala varovný dopis s upozorněním na nelegálnost podobných praktik,“ uvádí Peksa.

Na opačný efekt upozorňuje také Hospodářská komora nebo Svaz obchodu a průmyslu. Podle odborníků navíc u mnoha z dotčených potravin není Česká republika soběstačná (např. vepřové, květák, jahody, brokolice). Proti kvótám jsou také velvyslanci Francie, Německa, Itálie, Nizozemska, Rakouska, Belgie, Polska a Španělska, kteří už napsali dopis předsedovi sněmovního zemědělského výboru Jaroslavu Faltýnkovi (ANO).
