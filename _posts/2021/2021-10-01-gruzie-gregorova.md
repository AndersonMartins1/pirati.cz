---
date:         2021-10-01
category:     blog
tags:         gruzie volby gregorová
layout:       post
title:        "Europoslankyně Gregorová na pozorovací misi v Gruzii: „Sobotní volby vnímáme jako referendum o stavu země.“"
image:        /assets/img/articles/2021/gregorova_gruzie_mise.jpg
author:       
---

Tbilisi, 1. října 2021 – Už zítra budou občané Gruzie rozhodovat o tom, kdo zasedne na radnicích všech 64 okresech. Lokální volby bude pečlivě sledovat také pirátská europoslankyně Markéta Gregorová, která je už od čtvrtka přímo na místě v rámci pozorovací mise. 

> „Od čtvrtka se scházíme se zástupci stran, ambasadorem EU, prezidentkou země Salome Zourabishvili či premiérem Gruzie, Irakli Garibashvilim. Zároveň jsme neopomenuli i zástupce nevládního sektoru a občanské společnosti. Do volební soboty je naším úkolem nasát atmosféru, pochopit příčiny a okolnosti polarizace, která Gruzii v posledních měsících významně paralyzuje, a konečně připravit se na to, na co si při sobotním sčítání dát největší pozor,“ popisuje náplň mise Gregorová.

Misi pořádá Evropský parlament, v Gruzii jsou i zástupci Rady EU či individuálních zemí. Gregorovou, která je místopředsedkyní delegace Euronestu, ve výpravě doplnilo celkem šest kolegů z různých zemí a frakcí. Mezi EU a Gruzií je úzké partnerství. Provázány jsou asociační dohodou, smlouvou o volném obchodu, mikrofinanční asistencí, i platformami Východního partnerství a Euronestu. 

> „Aby si snad někdo nemyslel, že strkáme nos, kam nemáme – Gruzie to podstupuje dobrovolně, neboť má přímý zájem bližší a přátelské vztahy,“ vysvětluje Pirátka. „Výhody, které z takových vztahů plynou, ovšem logicky vyvažují i povinnosti. A mezi ty patří potřebné reformy soudnictví, demokratizace státu, ochrany lidských práv a podobně.“

Mise je reakcí na dlouhodobě znepokojivý stav v zemi. „Gruzie se už tak dlouho utápí v krizi, že jako zodpovědný partner zkrátka musíme pozorně sledovat, zda našemu partnerovi můžeme z jeho problémů pomoci, anebo zjistíme, že musíme naše vztahy přehodnotit. V tomto smyslu vnímáme zítřejší volby jako svého druhu referendum o stavu země,“ dodává Gregorová.

