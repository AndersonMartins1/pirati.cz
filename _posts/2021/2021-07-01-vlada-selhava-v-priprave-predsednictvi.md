---
date:         2021-07-01
category:     blog
tags:         evropská-unie regiony
layout:       post
title:        "Piráti a Starostové: České předsednictví v EU je šance pro naše firmy, pracovní místa i regiony. Vláda v přípravě selhává, nabízíme pomoc s plánováním"
image:        /assets/img/articles/2021/frantisek-kopriva02.jpg
author:       
---

Praha, 1. července 2021 - Přesně za rok, 1. července 2022, se Česká republika ujme předsednictví Rady Evropské unie. Tato událost je podle odborníků obrovskou příležitostí pro obnovu naší země po koronaviru, rozjezd ekonomiky, vznik nových pracovních míst či zkvalitnění života v opomíjených regionech. Koalice Pirátů a Starostů proto představila v rámci svého volebního programu návrhy, jak této šance v zájmu občanů, firem a regionů naplno využít. Zároveň dnes v otevřeném dopise vyzvala premiéra Andreje Babiše, aby přípravám začal věnovat adekvátní pozornost. Koalice nabídla také vládě veškerou možnou pomoc a podporu při plánování této události.

> „Předsednictví je velká zodpovědnost i příležitost, aby byl český hlas v Evropě slyšet a unijní pravidla reflektovala český pohled. Včasné dojednání klíčových legislativních aktů může v důsledku významně pomoct konkurenceschopnosti našich firem, udržení pracovních míst a rozvoji regionů. Na českém předsednictví bude dotažení řady klimatických norem, které jsou stěžejní pro přípravu na klimatickou změnu, či Aktu o digitálních službách, jenž posiluje postavení uživatelů na internetu. Řídit náročná vyjednávání ovšem nelze bez dostatečného personálního zázemí. Česká vláda plánuje vyslat asi o pětinu lidí méně, než kolik v průměru vyslaly státy před námi. Práce přitom bude naopak více. Vyzvali jsme proto vládu, aby na Stálé zastoupení vyslala přibližně o čtyřicet diplomatů více. Jen tak lze mít jistotu, že vyjednáme opravdu dobré podmínky pro naše občany a prosadíme změny v zájmu naší země,“ uvedl pirátský poslanec František Kopřiva.

> „EU není jen trhem, EU je myšlenkou, která by se postupně měla stát pocitem nás všech. Rádi bychom využili příležitosti předsednictví k tomu, aby se Evropa dostala daleko více pod kůži lidí, protože Evropa jsme my. Rádi bychom veřejnost, občanskou společnost, obce, města i regiony do předsednictví co nejvíce zapojili. Jedním z důležitých témat by měla být také účinná regionální a kohezní politika, která povede k úspěšnému rozvoji měst, obcí a krajů a snižování rozdílů mezi regiony. Zvláštní pozornost by měla mít také přeshraniční spolupráce, jejíž rozvoj je velkou celoevropskou výzvou, což ukázala mimo jiné i pandemie koronaviru,“ dodal Radim Sršeň, místopředseda STAN a zástupce ČR v Evropském výboru regionů. 

* Plán Pirátů a Starostů pro úspěšné předsednictví si lze přečíst **[ZDE](https://www.piratiastarostove.cz/program/uspesne-predsednictvi-v-rade-eu/)**. 

* Celé znění otevřeného dopisu je k nalezení **[ZDE](https://www.pirati.cz/assets/pdf/Otevřený dopis ve věci českého předsednictví 2022.pdf)**.
