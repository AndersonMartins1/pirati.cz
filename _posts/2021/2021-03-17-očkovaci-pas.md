---
date:         2021-03-17
category:     blog
tags:         covid-pas cestování komise
layout:       post
title:        "Komise vyšla vstříc pirátským požadavkům na covidové pasy. „Stále je ale co zlepšovat,“ říkají"
image:        /assets/img/articles/2021/kolaja-peksa.jpg
author:       
---

Brusel, 17. března 2021 – Pirátští europoslanci oceňují aktuální návrh Evropské komise k tzv. covidovým pasům. Naproti očekávání nakonec Komise přistoupila k decentralizovanému řešení – nebude tedy nutné vytvoření celoevropské databáze, kde by citlivá zdravotní data musela být ukládána. Piráti oceňují také fakt, že bude vždy možná i papírová verze certifikátu. Možnost výběru by měla být ale podle nich na straně občanů, nikoliv členského státu.

> „Samozřejmě ještě záleží, jak návrh upraví Evropský parlament a Rada, zatím se jde ale vesměs správným směrem. Od začátku prosazujeme co nejméně centralizované řešení. Chceme, aby lidé mohli mít certifikát u sebe například v mobilu, což návrh Komise explicitně připouští,“ vysvětluje europoslanec Mikuláš Peksa.

> „Komise si naštěstí nakonec uvědomila, že zdravotní data jsou velmi citlivá a neměla by být uchovávána v jedné obří evropské databázi,“ doplňuje ho pirátský místopředseda Evropského parlamentu Marcel Kolaja. Návrh nicméně počítá s vytvořením národních registrů očkování. Podle Pirátů by se tomu dalo vyhnout, pokud by certifikáty vydávala samotná očkovací centra.

Podle návrhu bude na certifikátu například čárový kód, nebo QR kód, který bude obsahovat příslušné údaje týkající se očkování, negativního testu na koronavirus nebo potvrzení o prodělání nemoci. Úřady budou kódy používat k bezpečnému ověření pravosti a platnosti údajů.

Podle pirátských europoslanců je nutné zajistit, aby konečný návrh zajišťoval negativní PCR test jako ekvivalentní variantu. „Je naprosto zásadní, aby se z občanů, kteří nejsou nebo nemohou být očkováni, nestali občané druhé kategorie,“ připomíná místopředseda Evropského parlamentu Marcel Kolaja.

