---
date:         2021-10-20
category:     blog
tags:         europarlament gregorová tchaj-wan
layout:       post
title:        "Europoslankyně Gregorová vyzvala k posílení vztahů mezi EU a Tchaj-wanem. „Nesmíme se nechat odstrašit.”"
image:        /assets/img/articles/2021/gregorova_pultik.jpeg
author:       
---

Štrasbruk, 20. října 2021 - Europoslankyně za Pirátskou stranu Markéta Gregorová na plenárním zasedání ve Štrasburku vyzvala k prohlubování obchodních i dalších vztahů mezi Evropskou unií a Tchaj-wanem. Tchaj-wan si podle Gregorové zaslouží pozornost Evropské unie, stejně jako ekonomickou a politickou podporu i konkrétní závazky.

Závislost Číny na vyspělém tchaj-wanském průmyslu s mikročipy podle Gregorové oslabuje. Tím slábne tzv. křemíkový štít, jak se závislosti přezdívá, který slouží jako teoretická pojistka proti čínské invazi. Právě proto má podle europoslankyně Tchaj-wan právo od Evropské unie očekávat novou iniciativu. „Příliš dlouho se spoléháme, že Tchaj-wan ochrání před čínskou expanzí tzv. křemíkový štít. Kroky Čínské komunistické strany, ať už jsou to hybridní útoky nebo narušování vzdušného prostoru, ale mluví jasně: tento štít nebude stát věčně,“ uvedla europoslankyně ve svém emotivním projevu.

> Podle Gregorové mělo partnerství Tchaj-wanu a Evropy už dávno překročit hranice obchodu s technologiemi a vzájemně si mohou nabídnout mnohem víc. „Naše partnerství nemusí stát jen na čipech. Máme si vzájemně hodně co nabídnout - a stavět společně štít nový: štít z lidských vazeb, které nikdo nepřetrhá,“ sdělila Gregorová.

Nový štít musí obě strany podle europoslankyně stavět z dialogů a především vzájemných setkání, jejichž četnost se musí zvýšit. „A nesmíme se od nich nechat odstrašit, jako se o to pokoušeli v mé rodné zemi,“ připomněla skandál s nátlakem čínského velvyslance a pročínských struktur v souvislosti s cestou předsedy českého Senátu na Tchaj-wan v roce 2020. I tato situace je ve zprávě Evropské unie zmíněna.

> „Je naší povinností nabídnout právě nyní Tchaj-wanu užší obchodní i kulturní spolupráci. Totalitní režimy a autoritáři si musí zapamatovat, že útok na jednu demokracii je útokem na všechny demokracie,“ uzavřela svou řeč Gregorová. Právě Gregorová rovněž iniciovala první misi Evropského parlamentu na Tchaj-wan, která by se měla uskutečnit první týden v listopadu.
