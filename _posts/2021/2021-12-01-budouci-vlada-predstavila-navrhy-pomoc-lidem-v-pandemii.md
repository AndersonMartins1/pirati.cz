---
date:         2021-12-01
category:     blog
tags:         koronavirus zdravotnictví sněmovna práce-a-sociální-věci
layout:       post
title:        "Lepší podpora pro živnostníky, lidi v karanténě či rodiče pečující o nemocné děti: Budoucí vládní koalice představila návrhy na pomoc v pandemii"
image:        /assets/img/articles/2021/olga-richterova02.jpg
author:       
---


Praha, 1. prosince 2021 – Místopředsedkyně Poslanecké sněmovny Pirátka Olga Richterová a zástupci vznikající vládní koalice představili návrhy týkající se krizového ošetřovného, tzv. izolačky a kompenzačního bonusu. Jejich cílem je uchránit rodinné rozpočty, podnikatele a živnostníky před negativním dopadem protipandemických opatření. Stejně tak i odstranění nadbytečných a nespravedlivých překážek pro čerpání podpor. Piráti se mimo jiné zasadili o to, aby finance získali po splnění podmínek i všechny OSVČ, a nikdo tak neměl důvod se v případě karantény či izolace obávat o své živobytí a obcházet pravidla. Návrhy dnes prodiskutuje Sněmovna, zástupci pětikoalice podpoří projednání ve zrychleném režimu.

> „Od začátku pandemie se za Piráty zasazujeme o to, aby co nejméně dopadla nejen na zdraví, ale i rozpočty domácností. Lidé, kteří mají jít do karantény, izolace nebo potřebují být doma s dětmi, se nesmí bát, zda jim pak zůstane na jídlo nebo nájem. Jsme rádi, že tentokrát i po našich apelech nezapomněla vláda na dohodáře, za jejichž podporu jsme bojovali i v minulém volebním období,“ popsala Olga Richterová. 

> Další nápravou je zavedení příspěvku v karanténě a izolaci i pro ty živnostníky, kteří si neplatí nemocenské pojištění. „Účelem tohoto návrhu je zajistit, aby se ani tito živnostníci nemuseli z obavy o své živobytí vyhýbat karanténě či izolaci a skutečně docházelo k hlášení rizikových kontaktů. To je z hlediska současné covidové krize naprosto klíčové. Pirátský návrh schválil i Rozpočtový výbor. Na nevýhodné nastavení mechanismu pro živnostníky jsme ostatně upozorňovali dlouhodobě. OSVČ dnes mají velmi nízkou motivaci si nemocenskou platit, protože i když tak činí, mají prvních 14 dní nemocenské nekrytých,“ nastínila Richterová s tím, že má příspěvek pro karanténu či izolaci dle tohoto návrhu dvě podmínky: alespoň 30procentní pokles příjmů a nařízenou izolaci nebo karanténu. 

Nově by dle návrhů koalice PirStan a Spolu mohli také živnostníci v případě omezení podnikání čerpat nejen kompenzační bonus, ale při poklesu tržeb i z dalších programů. Nebudou tak muset volit mezi podporou pro vlastní osobu a podporou pro podnikání. 

Kromě toho Rozpočtovým výborem prošly návrhy vztahující se k novým podnikatelům, kteří budou mít také možnost dosáhnout na čerpání kompenzace. Změna se týká rovněž definice subjektů, které mohou čerpat podporu, a rozšiřuje ji i na společnosti s.r.o., které mají své podíly představované tzv. kmenovými listy. Výbor pro sociální politiku pak řešil příspěvky zaměstnancům v nařízené karanténě a ošetřovné. Mimo jiné se zabýval rozšířením ošetřovného na širší okruh osob, tedy osoby pečující.
