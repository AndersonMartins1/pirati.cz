---
date:         2021-04-13
category:     blog
tags:         média volby kontrola-moci-a-mocných
layout:       post
title:        "Piráti a Starostové vyzývají k odložení volby členů do Rady ČT. Hrozí totiž zásadní porušení zákona"
image:        /assets/img/articles/2021/tomas-martinek00.jpg
author:       
---



Praha, 13. dubna 2021 – Zástupci Pirátů a Starostů před jednáním schůze Poslanecké sněmovny vyzvali poslance ostatních politických stran, aby odložili dovolbu nových členů Rady České televize. Podle právní analýzy, kterou si nechal zpracovat senátor za hnutí STAN David Smoljak, je totiž sporná zákonná způsobilost některých kandidátů a navrhujících organizací. Poslanec Pirátů Tomáš Martínek bude na plénu Sněmovny navrhovat přerušení do doby, než volební výbor projedná, zda skutečně nedošlo k porušení zákona.

> „Nezávislost České televize se pohybuje na hraně, což může výrazně ohrozit principy, na nichž je naše demokracie postavena. Jediný hlas dělí populisticko-extremistickou skupinu od získání potřebného počtu pro odvolání generálního ředitele, a proměnu média veřejné služby v médium veřejné služby jako je tomu v Polsku nebo v Maďarsku. Poslanci by proto měli být zodpovědnější více než kdy jindy,“ řekl na tiskové konferenci senátor David Smoljak (STAN).  

> „Ve většině zemí EU s dvěma komorami rozhodují o složení mediálních rad Sněmovna i Senát. Náš zákon o České televizi se připravoval v době, kdy Senát ještě neexistoval, ale i tak je nutné jeho názory respektovat. Skutečně existují pochybnosti o porušení zákona a významnosti nominujících organizací i kolizí se zákonem samotných nominací, proto budeme navrhovat přerušení volby nových členů Rady do doby, než volební výbor ve spolupráci se sněmovní legislativou zhodnotí, zda o protiprávní jednání skutečně jde,” přiblížil kroky poslanec Tomáš Martínek (Piráti).

> „Ze závěrů naší právní analýzy je zřetelné, že ne všichni kandidáti a navrhující organizace jsou způsobilý zákonem, a proto při rozhodování, prosím, zvažte riziko případného sporu u Ústavního soudu. Chtěl bych Vás před rozhodnutím na takto klíčovou záležitost upozornit a žádám Vás, odložte volbu nových členů Rady ČT až do doby, než se vyjasní způsobilost kandidátů i navrhujících organizací. V současnosti je kontrola a fungování veřejnoprávních záležitostí citlivou věcí, proto věřím, že není čas nikam spěchat a rozhodnout zodpovědně,” popsal závěr právní analýzy Smoljak (STAN).

> „Většina kandidátů, které zvolil do zúženého výběru Volební výbor je i dle veřejně přístupných informací problematická. Jejich případné zvolení sníží důvěryhodnost samotné volby a může zásadně ovlivnit působení České televize jako takové. Přitom kandidáti nominovaní významnými organizacemi vyřazení volbou výboru na úkor pochybných nominací by se mohli soudit a ohrozit legitimitu Rady České televize. Budeme proto na plénu navrhovat úplné vyřazení bodu z schůze, aby mohl Volební výbor projednat všechny pochybnosti, a pokud tento náš krok neprojde, budeme požadovat, aby volba proběhla veřejně. Chceme, aby lidé věděli, kdo nese za tuto situaci odpovědnost,” dodal Martínek (Piráti). 
