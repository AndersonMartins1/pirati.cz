---
date:         2021-03-31 
category:     blog
tags:         média kontrola-moci-a-mocných
layout:       post
title:        "Piráti a Starostové: Poslanecká většina ignoruje zájmy veřejnosti. Požadujeme odložení volby členů Rady ČT a garanci vyšší nezávislosti veřejnoprávních médií"
image:        /assets/img/articles/2021/lukas-wagenknecht00.jpg
author:       
---


Praha, 31. března 2021 – Dřívější i aktuální dění kolem Rady České televize podle senátorů Pirátů a Starostů jasně ukazuje, že sněmovní většina se při výběru a volbě kandidátů do Rad pohybuje na hraně nebo za hranou stávající podoby zákona o ČT. Požadují proto odložení voleb nových členů Rady ČT a budou prosazovat změnu způsobu volby, která bude garantovat vyšší nezávislost médií veřejné služby na politické moci.

Zákon o ČT říká, že Rada je nástrojem veřejnosti ke kontrole média veřejné služby, radní nesmí působit ve prospěch politických zájmů a mají zastupovat různé významné regionální, politické, sociální a kulturní názorové proudy.

> „V poslední době jsme však svědky naprostého pohrdání demokratickými hodnotami i zákonnými ustanoveními. Volební výbor i Poslanecká sněmovna opakovaně vybírají pouze takové kandidáty, kteří jsou extrémně kritičtí k médiím veřejné služby a jejim principům, naplňují pouze zájmy poslanecké většiny a zcela ignorují zájmy veřejnosti,“ říká senátor STAN David Smoljak.

Aktuální výběr kandidátů do 2. kola volby Rady ČT se dokonce soustředil téměř výhradně na kandidáty výrazně kritické k současné podobě média veřejné služby a úplně pominul fakt, že nominující organizace porušují základní požadavky zákona (více než polovina spolků nezveřejňovala výsledky svého hospodaření v rejstříku a nesplnila ani požadavek „významnosti“).

> „Proto nyní požadujeme, aby Poslanecká sněmovna odložila volbu členů Rady ČT minimálně do doby, než bude ověřena způsobilost nominujících organizací i nominovaných kandidátů. Navrhneme současně změnu zákona o ČT a ČRo tak, aby se posílila nezávislost médií veřejné služby na politické moci a aby se odstranila závislost kontrolních orgánů na libovůli aktuální většiny ve Sněmovně,“ upozorňuje senátor Lukáš Wagenknecht (Piráti).

> „V případě pochybností by měl Volební výbor zvážit možnost opakování volby zúženého výběru kandidátů pro plénum Sněmovny, aby nebyli zbytečně vyřazeni skuteční odborníci nominovaní renomovanými organizacemi, o kterých by neměla veřejnost pochybnosti,“ dodává místopředseda volebního výboru poslanec Tomáš Martínek (Piráti).

Kromě toho budou Piráti a Starostové trvat na tom, aby nová podoba zákona zajistila přezkoumatelnost rozhodnutí Rady ČT a ČRo, stejně jako Parlamentu ČR ve vztahu k volbě členů rad.

> „V demokraciích média kontrolují politiky, v autokraciích a vládách jedné strany jsou to naopak politici, kdo kontroluje média. Do toho druhého tábora jsme patřili čtyřicet let, a proto chceme udělat všechno proto, abychom se tam nevrátili,“ dodává Smoljak.

 
