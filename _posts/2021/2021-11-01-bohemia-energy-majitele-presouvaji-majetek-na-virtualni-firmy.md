---
date:         2021-11-01
category:     blog
tags:         energetika právo-a-spravedlnost
layout:       post
title:        "Majitelé krachující Bohemia Energy se pokouší ukrýt majetek, upozorňují Piráti v dopise Lenku Bradáčovou. Ohrozilo by to kompenzace pro poškozené klienty"
image:        /assets/img/articles/2020/tresnak.jpg
author:       
---



Praha, 1. listopadu 2021 – Majitelé zkrachovalé Bohemia Energy - manželé Písaříkovi - se pokusili přesunout své nemovitosti v hodnotě stovek milionů korun na virtuální firmy. To by v praxi mohlo znamenat, že by jejich poškození klienti neměli z čeho získat kompenzace. V některých případech proto přesunu majetku již před několika dny zabránil Městský soud v Praze. Analytický tým Pirátů zpracoval přehled dalšího majetku majitelů Bohemia Energy, u kterého by mohlo hrozit podobné vyvádění. A popsal i další podezřelé převody. Soupis s podrobnějšími informacemi následně v dopise doručil Vrchní státní zástupkyni Lence Bradáčové. 

> „Obávám se, že pan Písařík se snaží účelově převádět svůj majetek. Poškození zákazníci Bohemia Energy nepochybně mohou mít nárok na kompenzaci a je naší povinnosti bránit jejich práva,“ vysvětluje Konieczny.

Jiří Písařík se dle zjištění Analytického týmu Pirátů pokusil převést 18. 10. 2021 budovy a byty na pražském Smíchově na společnost Cloud Company, s.r.o. Jedná se ovšem o virtuální firmu, která sídlí na stejné adrese jako téměř 4 tisíce dalších společností. Jednatel této společnosti rovněž figuroval ve 4500 dalších podnicích. Stejným způsobem postupoval Jan Písařík při převodu svých budov a pozemků v pražských Nuslích na společnosti Bright Color, s.r.o. Opět se jednalo o virtuální společnost. 

> „Nechybělo mnoho a pan Písařík by takto na anonymní firmu převedl například budovu, kterou v minulosti koupil za 77 milionů Kč. Tyto transakce naštěstí dne 26.10.2021 dočasně zablokoval Městský soud v Praze, nicméně je nutné, aby kriminalisté podrobně sledovali další snahy o účelové převádění majetku. Analytický tým Pirátů zmapoval rovněž téměř 100 pohledávek Bohemia Energy a všechna zjištění jsem v dopise zaslal Vrchnímu státnímu zastupitelství,“ dodává Konieczny. 

> „Je nutné, aby dodavatel musel být schopen pokrýt škodu, kterou nedodržením závazků způsobí. Takováto situace se již nesmí opakovat, a proto jsme v minulém týdnu představili, jak by měl stát a Energetický regulační úřad postupovat. Je nutné jasně definovat odpovědnost za škody způsobené nedodržením závazků u obchodníka. Podrobně rovněž mapujeme, u kterých agentur či právních kanceláří budou moci poškození klienti podat případnou žalobu. Rád bych ještě varoval veřejnost před energošmejdy, kteří se snaží situaci zneužít,“ komentuje pirátský expert na energetiku Petr Třešňák. 
