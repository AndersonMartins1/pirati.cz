---
date:         2021-01-28 
category:     blog
tags:         místní-rozvoj stavební-zákon legislativa
layout:       post
title:        "Nový stavební zákon musí být podle ODS, Pirátů, KDU-ČSL, TOP 09 a STAN jednodušší, levnější a nesmí zapomínat na samosprávy "
image:        /assets/img/articles/2021/ivan-bartos00.jpg
author:       Ivan Bartoš
---



Praha, 28. ledna 2021 – ODS, Piráti, lidovci, TOP 09 a STAN představili komplexní pozměňovací návrh k novému stavebnímu zákonu. Společný pozměňovací návrh má za cíl zjednodušit a zrychlit stavební řízení. Opoziční politici se opírají především o digitalizaci a co nejjednodušší stavební řízení. Na rozdíl od vlády nechtějí centrální stavební úřad, ale zachovávají více pravomocí samosprávám. 

> „Přinesli jsme České republice dobrou zprávu v podobě pozměňovacího návrhu k vládní novele stavebního zákona. Naše úprava znamená významné zkrácení cesty k získání stavebního povolení, lidé tedy budou moci snáz stavět domy a stát budovat infrastrukturu. Důležité je, že na rozdíl od vlády nechceme od každého občana 2 500 korun na zřízení nového stavebního úřadu, který by vyšel až na 25 miliard. Stavíme na digitalizaci, vystačíme si se stávajícími úřady, které jsou dostatečně blízko lidem. Tím zjednodušujeme a zkracujeme stavební řízení,“ říká místopředseda ODS Martin Kupka. 

> „Digitalizace stavebního řízení, obsahující například zavedení digitálních technických map, elektronické dokumentace, automatické hlídání termínů, je klíčovou součástí návrhu. Přinese zrychlení výstavby, odlehčí administrativu stavebníkům, úředníkům a celkově sníží náklady a přispěje k lepší dostupnosti bydlení. Druhým zásadním bodem je posílení samospráv v oblasti územního plánování, kde největším městům dáme možnost vytvořit si vlastní městské stavební předpisy a menším obcím možnost moci tvořit územní plán bez povolení krajského úřadu. Tím samosprávám dáme šanci tvořit územní plán nezávisle a rychle s ohledem na nejlepší zájmy místních lidí, protože o občany nám jde především,“ vysvětluje předseda Pirátů Ivan Bartoš. 

> „Stavební řízení je momentálně dlouhé, drahé a extrémně složité. Potřebujeme ho zjednodušit, zlevnit pro občana i pro stát a umožnit zájemci o stavění, aby si mohl vše potřebné vyřídit ideálně v dosahu současného bydliště a nejdéle za 4 měsíce. To vše přináší náš společný návrh na změnu stavebního řízení. Ve vládní verzi je naopak termín několika let a řízení by mělo probíhat v krajských městech, to rozhodně není cesta, kterou se chceme vydat,“ říká senátorka KDU-ČSL Anna Hubáčková. 

> „Samosprávy si na rozdíl od současné vlády zaslouží naši důvěru. I proto naše verze pozměňovacího zákona počítá s tím, že tři největší města v České republice budou moci formovat požadavky na výstavbu přijetím vlastních městských stavebních předpisů. Domnívám se, že to výrazně zjednoduší, zpřehlední a také zkrátí stavební řízení,“ uvádí poslanec TOP 09 Dominik Feri. 
