---
date:         2021-03-11
category:     blog
tags:         evropská-unie lidská-práva
layout:       post
title:        "Europarlament se zastal sexuálních menšin. Evropská unie je nově „Svobodnou zónou LGBTIQ“"
image:        /assets/img/articles/2021/marcel-kolaja01.jpg
author:       
---



Brusel, 11. března 2021 – Lesby, gayové, bisexuálové, transgender osoby, intersexuálové a queer lidé mají mít v Evropské unii svobodu. Jejich práva jsou totiž rovna lidským právům. Právě to v dnešní rezoluci podpořili europoslanci. Dokument prohlašuje Evropskou unii za tzv. Svobodnou zónu LGBTIQ. Rozhodnutí podporuje i pirátský místopředseda Evropského parlamentu Marcel Kolaja.

Přes 100 obcí, okresů a krajů napříč Polskem přijalo od března 2019 usnesení diskriminující sexuální menšiny. Takzvané „zóny bez ideologie LGBT“ odsuzují netradiční rodiny či vyzdvihují boj proti hnutím za práva sexuálních menšin. Jako reakci na to dnes europarlament přijal novou rezoluci.

> „Jsem nesmírně pyšný na Evropský parlament, který dal dnes jednoznačně najevo, že diskriminace do moderní Evropy nepatří. Rezoluce má zásadní politický dopad,“ komentuje Kolaja, který se zastává sexuálních menšin dlouhodobě.

Letos v únoru kritizoval europoslanec zastupitele Mikulova za prodloužení partnerské smlouvy s polským městem Tuchów, které zóny bez LGBT také zavedlo. Loni v srpnu Evropská komise zamítla granty šesti polským městům kvůli zónám proti homosexuálům. Jedním z nich byly i Wilamowice. Jeho partnerským městem je Dolní Benešov, jehož zastupitelům loni v srpnu zaslal Kolaja otevřený dopis, kde od spolupráce odrazoval.

> „Města Dolní Benešov i Mikulov bohužel stále se svými polskými protějšky partnerskou smlouvu nerozvázaly. Považuji to za velmi problematické, zastupitelé města tím dávají najevo, že diskriminaci na základě sexuální orientace podporují. I nadále na ně budu apelovat, ať od takového počínání ustoupí, podobně jako některá francouzská a německá města,“ uzavírá. Dnešní rezoluci Parlament odešle všem členským zemím, Evropské radě i Komisi.
