---
date:         2021-09-15
category:     blog
tags:         konopí zdravotnictví legislativa
layout:       post
title:        "Piráti prosadili návrh na lepší dostupnost léčebného konopí i odbourání nesmyslné regulace u technického konopí bez omamných účinků "
image:        /assets/img/articles/2021/holomcik-vymazal.jpg
author:       
---



Praha, 15. září 2021 - Sněmovna včera přehlasovala Senát a finálně schválila novelu zákona o návykových látkách s pirátskými pozměňovacími návrhy. Díky nim se budou moci komerční subjekty lépe zapojit do produkce konopí pro léčebné i technické účely. Zároveň budou mít pacienti i širší možnost léčebné konopí využívat. O změnu se zasadili pirátští poslanci Tomáš Vymazal a Radek Holomčík. 

> „Jsem rád, že se nám povedlo do novely prosadit řadu pozitivních změn, které podpořila Sněmovna napříč politickým spektrem. Dojde například k navýšení limitu obsahu THC v technickém konopí na 1 %. Tato hodnota nepředstavuje hrozbu neautorizované výroby psychoaktivního konopí, pěstitelé se zároveň nebudou muset obávat kriminalizace v důsledku pěkného počasí a dalších pěstebních podmínek. Díky přijetí pozměňovacího návrhu profesora Vyzuly, na jehož tvorbě jsme se podíleli, dojde také ke zvýšení dostupnosti léčebného konopí, mimo jiné i extraktů z něj, stejně tak jako ke snížení ceny,” popsal Tomáš Vymazal, který se tematice konopí dlouhodobě odborně věnuje.

> „Technické konopí má ohromný ekonomický potenciál, jehož využití může pomoci nadechnout se našemu hospodářství po covidu. Bohužel zde stále panuje řada pověr, které se promítají na nadbytečné restrikce tohoto odvětví. I proto mám radost, že se nám povedla prosadit řada klíčových návrhů jako navýšení limitu THC v technickém konopí na 1 procento či umožnění pěstování rostlin konopí pro léčebné použití bez povinnosti prokázat se extrémně drahým certifikátem správné výrobní praxe,” doplnil Radek Holomčík.
