---
date:         2021-02-03
category:     blog
tags:         exekuce sněmovna
layout:       post
title:        "Sněmovní výbor pro sociální politiku podpořil Piráty prosazovaný princip 1 dlužník = 1 exekutor v místě bydliště"
image:        /assets/img/articles/2021/lukas-kolarik00.jpg
author:       
---


 

Praha, 3. února 2021 – Jak pirátská, tak vládní novela exekučního řádu získaly na jednání Výboru pro sociální politiku doporučení ke schválení Poslaneckou sněmovnou. Pro byla drtivá většina přítomných poslanců. V obou případech se zdrželi pouze tři poslanci, proti nebyl nikdo. 

> „Dnešní jednání považuji za úspěch, protože problematika exekucí je společným jmenovatelem všech sociálních problémů od bezdomovectví až po sebevraždy. Beru to jako signál, že princip 1 dlužník = 1 exekutor v místě bydliště, je z hlediska pozitivních dopadů na životní podmínky dlužníků jedním z vhodných řešení,“ uvedl pirátský poslanec Lukáš Kolářík, hlavní autor poslanecké novely exekučního řádu.

K projednání pirátské novely Sněmovnou pravděpodobně nedojde. Piráti ji nicméně přetavili do pozměňovacího návrhu k vládní novele exekučního řádu. Diskuze o budoucí podobě exekučních pravidel se odehraje na mimořádné schůzi Sněmovny ve středu 10. února 2021. 

> „Hlavním sněmovním orgánem, kde se problematika exekucí řeší, zůstává Ústavně právní výbor. Ten místní příslušnost exekutorů již dříve odmítl. Nicméně stanovisko výboru pro sociální politiku, společně s dřívějším souhlasným stanoviskem Ministerstva práce a sociálních věcí, jsou silnými kartami, které mohou poslance přesvědčit, aby nakonec slučování exekucí podpořili,“ dodává Kolářík. 
