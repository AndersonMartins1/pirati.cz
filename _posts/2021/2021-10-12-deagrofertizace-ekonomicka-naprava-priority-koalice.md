---
date:         2021-10-12
category:     blog
tags:         vláda
layout:       post
title:        "Řešení rozpočtové krize či deagrofertizace státu – Piráti a Starostové se shodli na prioritách, které budou chtít ve vládě prosazovat"
image:        /assets/img/articles/2021/bartos-rakusan99.jpg
author:       
---



Praha, 12. října 2021 – Předsedové koaličních stran Pirátů a Starostů Ivan Bartoš a Vít Rakušan po společném jednání o programových prioritách ohlásili, že se ve středu 13. října setkají se zástupci koalice SPOLU. S tou budou jednat o programových prioritách a řešení současné ekonomické situace státu, nastaví také další směřování a průběh vyjednávání směrem ke vzniku nové demokratické vlády v zemi. 

> „Řešíme primárně programové priority a vize, se kterými zítra jako koalice půjdeme na jednání se SPOLU. Samozřejmě probíráme i budoucí podobu vlády, kde dle koaliční smlouvy půjdeme cestou rovného rozdělení nároků na vládní posty v rámci naší koalice. Debaty o konkrétním obsazení resortů zatím neproběhly,“ sdělil na tiskové konferenci předseda Pirátů Ivan Bartoš. 

> „Čísla o počtu ministerstev budou teprve předmětem jednání. Očekáváme nabídku od vítězné koalice. Kromě programových bodů jsme s Piráty probrali i možnosti setkávání programových týmů, a také jsme se věnovali náležitostem ustavující schůze Sněmovny. Doufáme, že i pan prezident, až se vrátí zpět do procesu, bude plně respektovat existenci demokratické většiny, která nabízí rychlé sestavení vlády v zájmu a prospěchu občanů. Musíme začít pracovat na řešení státního rozpočtu, postcovidovou obnovu či přípravu předsednictví v Radě EU,“ dodal předseda Starostů Vít Rakušan.
