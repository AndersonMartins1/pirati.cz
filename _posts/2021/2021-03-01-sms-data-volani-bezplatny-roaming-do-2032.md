---
date:         2021-03-01
category:     blog
tags:         informatika evropská-unie legislativa
layout:       post
title:        "Volání, smsky a mobilní data zdarma. Evropská komise navrhla prodloužit bezplatný roaming do roku 2032"
image:        /assets/img/articles/2021/marcel-koalaja00.jpg
author:       
---

 


Brusel, 1. března 2021 – Bezplatný roaming na území Evropské unie by měl platit minimálně dalších deset let. Tak se [minulou středu vyjádřila](https://ec.europa.eu/commission/presscorner/detail/en/ip_21_653) předsedkyně Evropské komise, stejně jako další zástupci Unie. Návrh navíc obsahuje zajištění stejné rychlosti připojení a kvality služeb, jakou mají zákazníci ve svých domovských státech. Pirátský místopředseda Evropského parlamentu Marcel Kolaja tato opatření vítá.

> „Bezplatný roaming od zavedení v létě 2017 využilo téměř 170 milionů Evropanů. V létě 2019 se dokonce zvýšil obnos využívaných dat sedmnáctkrát oproti poslednímu létu, kdy lidé za roaming platili. To jasně dokazuje, že Evropané mají o tuto možnost zájem,“ říká Kolaja. „Za poslední dva roky cestoval do jiného členského státu každý druhý majitel mobilního telefonu. Prodloužení těchto opatření tak nejen prospěje lidem, ale navíc poukáže na mnohé výhody, které nám evropská spolupráce přináší,“ dodává.

Návrh obsahuje i nutnost zajistit stejné služby v zahraničí, jaké mají lidé ve svých domovských zemích. Text dále zdůrazňuje bezproblémový přístup občanů na krizové linky. Stejně tak zavádí lepší informovanost zákazníků, aby neplatili nečekané poplatky.

> „Jak uvádí aktuální [průzkum Eurobarometru](https://ec.europa.eu/commfrontoffice/publicopinion/index.cfm/survey/getsurveydetail/instruments/special/surveyky/2232), třetina lidí se v zahraničí setkala s nižší rychlostí připojení k Internetu. Zhruba čtvrtina zažila i horší kvalitu služeb, kdy například namísto 4G dosáhli pouze na 3G. Návrh Evropské komise by měl tyto podmínky zlepšit a tím pádem i narovnat, což samozřejmě vítám,“ dodává Kolaja.

[Současná legislativa](https://eur-lex.europa.eu/legal-content/EN/TXT/?uri=celex:02012R0531-20170615) přestane platit na konci června příštího roku. Návrh nyní poputuje legislativní procesem, kdy se k němu vyjádří Evropský parlament a Rada. Jeho přijetí je očekáváno před létem letošního roku. Otázky a odpovědi na toto téma je možné najít [zde](https://ec.europa.eu/commission/presscorner/detail/en/QANDA_21_654).

