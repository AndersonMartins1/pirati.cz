---
date:         2021-04-29
category:     blog
tags:         volby sněmovna legislativa
layout:       post
title:        "Piráti a Starostové: Přijetí kompromisní volební změny je dobrou zprávou. Korespondenční volbu budeme prosazovat i nadále"
image:        /assets/img/articles/2021/vojtech-pikal.jpg
author:       
---



Praha, 29. dubna 2021 - Senát schválil novelu volebního zákona, na které panovala shoda napříč politickým spektrem. Podle zástupců Pirátů a Starostů se jedná o dobrý signál, že se našla rychlá shoda mezi poslanci i senátory a mohou se tak konat volby, a to na základě spravedlivějších pravidel než dosud. 

> „Úpravu volebního zákona, tak jak ji dnes Senát přijal, považuji za důležité kompromisní řešení předložených relevantních návrhů. Nová podoba zákona sice není dokonalá, ale narovnává podmínky, které ve svém rozhodnutí Ústavní soud na začátku roku označil za protiústavní. Už se nestane, aby jeden poslanec potřeboval ke zvolení 43 tisíc hlasů a jiný poslanec jen 19 tisíc hlasů. Je ale ostudou, že nebyla poslanci do novely zahrnuta korespondenční volba. Ta by usnadnila možnost volby našim občanům v zahraniční. Tento vstřícný krok mi od kolegů ostatních stran chybí. O zahrnutí korespondenční volby ale budeme i dále usilovat,“ komentoval výsledné stanovisko Senátu předseda poslaneckého klubu Jan Farský.

> „Podařilo se nám prosadit poměrnější volební systém, který přerozdělí většinu mandátů v krajích. V druhém skrutiniu přerozdělí hlasy do krajů podle největších zbytků. Aplikace návrhu na již proběhlé volby ukázala, že jde o výrazně spravedlivější metodu a stranám, které překročí volební práh, bude k zisku mandátu stačit podobný počet hlasů. Korespondenční volba sice v tomto návrhu neprošla, ale zástupci Senátu uvedli, že s tímto legislativním návrhem počítají pro příští volební období Poslanecké sněmovny,“ uvedl Vojtěch Pikal, místopředseda Poslanecké sněmovny za Piráty.
