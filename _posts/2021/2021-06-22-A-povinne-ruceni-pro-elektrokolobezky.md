---
date:         2021-06-22
category:     blog
tags:         doprava
layout:       post
title:        "Povinné ručení bude nově pro některé elektrické koloběžky a segwaye. Pomůže to ochránit oběti"
image:        /assets/img/articles/2021/marcel-kolaja00.jpg
author:       
---

 


Brusel, 22. června 2021 – Oběti nehod těžkých anebo velmi rychlých elektrických koloběžek či segwayů se dočkají finanční náhrady. Nově budou muset ve všech zemích Unie majitelé vozítek rychlejších než 25 km/h platit pojištění odpovědnosti z provozu vozidla (povinné ručení). To se podle požadavku národních vlád mělo vztahovat i na elektrokola. Po dlouhém vyjednávání ale nakonec i díky tlaku pirátského místopředsedy Evropského parlamentu Marcela Kolaji elektrická kola z nové povinnosti vypadnou. Nejsou totiž tolik nebezpečná.

> „Běžné elektrické koloběžky ani elektrokola velkým nebezpečím na ulicích nejsou. Proto jsme rádi, že se nám pro ně nakonec podařila prosadit výjimka. Byl to velký a dlouhý boj. Naopak některé elektrokoloběžky a segwaye které jsou velmi těžké anebo velmi rychlé, mohou způsobit vážnou nehodu či zranění. Právě proto se na jejich majitele povinnost uzavřít pojištění odpovědnosti vztahovat bude,“ vysvětluje Kolaja. Díky tomu se tak dočkají zaručené finanční náhrady oběti právě takových nehod.

Povinnost uzavřít pojištění odpovědnosti se nedotkne majitelů elektrických koloběžek, jejichž rychlost je do 25 km/h. Pojištění budou naopak hradit majitelé strojů těžších než 25 kilogramů, a to pokud umí překročit rychlost 14 km/h. 

> „Drtivé většiny běžných vozítek se tak povinnost nedotkne, pouze těch, které vnímáme jako potenciálně nebezpečné,“ přibližuje Kolaja.

Na podobě směrnice se dnes shodli vyjednavači Evropského parlamentu a národních vlád. Jak ale upozorňuje Kolaja, ani vyškrtnutí povinného ručení pro elektrokola z nařízení nezakazuje tuto možnost uvalit samotným členským státům. Směrnice je jen minimální nutností, která bude platit ve všech členských státech. Její dnes vyjednané znění musí ještě potvrdit Evropský parlament a Rada. 
