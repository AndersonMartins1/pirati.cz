---
date:         2021-12-17
category:     blog
tags:         vláda místní-rozvoj
layout:       post
title:        "Předseda Pirátů Ivan Bartoš byl jmenován Ministrem pro místní rozvoj"
image:        /assets/img/articles/2021/bartos-ministr.jpg 
author:       
---

Praha, 17. prosince 2021 - Předseda Pirátů Ivan Bartoš byl dnes jmenován ministrem pro místní rozvoj. V odpoledních hodinách jej uvedl do úřadu nový premiér Petr Fiala. Mezi prioritami nového ministra Bartoše bude řešení problematiky dostupného bydlení včetně nezbytné přepracování stavebního zákona, dále pak posílení transparentnosti veřejných zakázek, stejně tak zvýšení transparentnosti a efektivity čerpání evropských fondů a také strategické plánování rozvoje regionů založené na přesných datech. V neposlední řadě chce ministr klást silný důraz na rozvoj digitalizace, které se z pozice vícepremiéra bude také intenzivně věnovat.   

> „Máme před sebou na resortu místního rozvoje mnoho práce a já se ji hodlám zhostit s plným nasazením a jasnou vizí. V rámci agendy MMR je nezbytně nutné řešit hned několik zásadních priorit, které mají přímý dopad na životy našich občanů. Na prvním místě je to problematika bydlení. Naše země se potýká s bytovou krizí, jejíž řešení skutečně nesnese odklad. Vedle podpory všech typů bydlení - tedy jak vlastnického, tak nájemního či družstevního, bude nezbytné přepracovat  původní verzi stavebního zákona s důrazem na digitalizaci stavebního řízení a jeho zrychlení v souladu s ochranou veřejného zájmu. Potřebujeme urychlit výstavbu nových bytů, bez toho se nehneme z místa. A protože bydlení je hlavně pro lidi, dejme veřejnosti možnost se k projektům vyjadřovat. Zaměříme se rovněž na zákon o podpoře bydlení, který posílí roli obcí a nabídne jim řešení i financování. Přeji si, aby se ministerstvo stalo hybatelem změny na cestě k rychlejšímu a dostupnějšímu bydlení,” uvedl předseda Pirátů a nový ministr pro místní rozvoj Ivan Bartoš.

Významnou prioritou pak bude pro Bartoše posílení transparentnosti, a to v oblasti  veřejných zakázek, kde je potřeba klást důraz na jejich efektivitu tak, aby se výrazněji otevřely i malým a středním podnikům. 

> „Kromě posílení transparentnosti veřejných zakázek pak budu dbát i na vnesení co nejvyšší míry transparentnosti do oblasti čerpání evropských fondů. Čeká nás rozdělování významných částek z nových evropských programů a je zcela zásadní, aby se investovalo transparentně a účelně,” uvádí Bartoš. 

> Za stěžejní pak nový ministr považuje strategické plánování regionálního rozvoje. „Propasti mezi regiony se zvětšují, a pokud to budeme přehlížet, může to nakonec rozervat celou zemi. Regionální politika státu musí být založena na datech tak, aby u všech projektů byl zřejmý jejich dopad na regionální soudržnost a byly realizovány ty, které regionální nerovnosti zmírní. V rámci nově vzniklé vlády vznikne Vládní výbor pro regionální politiku, který by měl koordinovat politiku všech resortů, které mají dopad na regiony. Tím konečně dojde k posílení koordinační role MMR, tak jak ji zmiňuje kompetenční zákon,” dodal Bartoš.

Ministerstvo pro místní rozvoj musí mít dle nového ministra silné slovo, fungovat koordinačně v rámci regionů a stejně tak být silným partnerem městům a obcím, a to i v otázkách digitální agendy. 
