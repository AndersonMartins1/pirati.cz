---
date:         2021-07-15
category:     blog
tags:         evropská-unie bezpečnost digitalizace
layout:       post
title:        "Směrnice o kyberbezpečnosti prošla výborem Evropského parlamentu. Zpravodajkou návrhu byla i Pirátka Gregorová"
image:        /assets/img/articles/2021/marketa-gregorova05.jpg
author:       
---



Brusel, 15. července 2021 – Prohloubení spolupráce mezi členskými státy v oblasti kyberbezpečnosti, posílení společné obrany proti hackerům a také rozšíření seznamu kritických sektorů. To přináší reforma směrnice o bezpečnosti sítí a informačních systémů (tzv. NIS 2), kterou dnes schválil výbor pro zahraniční záležitosti a jejíž zpravodajkou byla Pirátka Markéta Gregorová.

> „Mám radost, že jsem novelu jakožto zpravodajka dotáhla. Novela je krok správným směrem. Usiluje o základní úroveň kybernetického zabezpečení u států, které dnes čelí útokům z Číny, Ruska, ale i KLDR nebo Íránu,“ vysvětluje Markéta Gregorová.

Hlavní motivací k reformě pět let staré směrnice byl dynamický vývoj směrem k digitalizaci a síťovému připojení celých nových sektorů a nejednotné úrovně kybernetické bezpečnosti v jednotlivých zemích Unie.

> „Sektory, jako je veřejná administrativa, vesmírný výzkum, výroba farmaceutických produktů nebo správa vodních a odpadních sítí začneme díky novele brát jako kritické sektory, které vyžadují kybernetické zabezpečení proti útokům,“ popisuje pirátská europoslankyně, která měla reformu na starost za podvýbor pro bezpečnost a obranu spolu s nizozemským europoslancem Bartem Groothuisem z výboru pro průmysl a obchod.

> „Kybernetické útoky nerespektují národní hranice. Proto je tak zásadní, že nyní máme dostatečně inovativní celoevropský zákon, který nám umožní společně a efektivně na tyto útoky reagovat,“ uzavírá Gregorová.
