---
date:         2021-07-28
category:     blog
tags:         práce-a-sociální-věci sněmovna legislativa
layout:       post
title:        "Piráti a Starostové odmítají likvidační návrh na odebírání dávek. Novela SPD nahraje obchodníkům s chudobou a ohrozí nemocné lidi, seniory i samoživitele"
image:        /assets/img/articles/2021/olga_richterova99.jpg
author:       
---


Praha, 28. července 2021 -  Piráti a Starostové varují před návrhem na odebírání dávek na bydlení a živobytí, který prosazuje ve Sněmovně SPD. Novela totiž nepomůže v boji s obchodníky s chudobou či zneužíváním dávek, jak potvrzují i experti. Naopak obchodníkům s chudobou nahrává a těžce zasáhne běžné občany ze zranitelných skupin jako jsou lidé s postižením včetně lidí s duševním onemocněním, senioři, samoživitelé nebo rodiny s dětmi. Návrh totiž zavádí odebrání dávek například za bydlení v nevyhovujícím bytě, kde se třeba porouchalo topení, zatímco ubytovny nijak nepostihuje. Dávky chce SPD sebrat lidem na půl roku i v případě, kdy nemají například označený zvonek či jim nefunguje a nedozvoní se k nim napoprvé kontrola. 

> „Návrh má mnoho problematických částí, které nejenže nepomohou v boji s obchodníky s chudobou, ale naopak jim vženou lidi do náručí. Zároveň reálně ohrozí seniory, lidi s postižením, duševním onemocněním nebo rodiny s malými dětmi, kteří mohou přijít nejen o střechu nad hlavou, ale i peníze na jídlo. Návrh totiž mimo jiné zavádí odebrání dávek pomoci v hmotné nouzi na šest měsíců, a to jak na bydlení, tak i na živobytí, za takzvané nevhodné bydlení,” popsala 1. místopředsedkyně Pirátů Olga Richterová s tím, že za nevhodné bydlení se považuje byt ve špatném stavu. Tedy takový, kde třeba netěsní okna nebo nefunguje dálkové vytápění.

> „Pokud se chce člověk ztrátě financí vyhnout, musí zajistit v nemovitosti potřebné opravy a uhradit je ze svého. Podle zákona by přitom řadu oprav měl hradit pronajímatel. Je zde i další absurdita, že ubytovnám a jiným než obytným prostorám doplatek na bydlení zůstane. Obchodníci s chudobou si tak mohou blahopřát, zatímco pro mnoho poctivých lidí, kteří se jen dostali do složité situace, to představuje existenční hrozbu - a pro celou společnost vyšší náklady dlouhodobě,” nastínila Richterová.

> „Je nutné, aby si lidé uvědomili, že odebírání dávek na bydlení a živobytí skupinám obyvatel jakými jsou samoživitelé, lidé s duševním onemocněním nebo například senioři vede vždy primárně k prohloubení chudoby, nárůstu počtu osob bez domova a případně kriminalitě, což pouze zvyšuje finanční výdaje státu. My upřednostňujeme sociální práci místo represe. Chceme, aby naše společnost byla především solidární, a co možná nejméně lidí se v ní ocitalo ve složité sociální situaci,“ uvedla i poslankyně STAN Jana Krutáková.   

> SPD také prosazuje, aby se na půl roku odebraly peníze těm, kteří neumožní vstup do obydlí kvůli kontrole kvality bydlení. „Již dnes podobné sankce existují, a to na tři měsíce. SPD je chce prodloužit rovnou na půl roku. Za nevpuštění do obydlí se přitom považuje například i chybějící jmenovka na zvonku či u dveří. Obzvláště likvidační je toto pravidlo pro lidi s duševním onemocněním nebo bývalé oběti domácího násilí, které na cizí zazvonění u domovních dveří nemusí reagovat a jít hned neohlášené návštěvě otevřít. Nemluvě o případech, kdy prostě zvonky v domě nefungují,” doplnila Krutáková. 

> K návrhu se negativně vyjádřila i Rada vlády pro duševní zdraví a ministr zdravotnictví Adam Vojtěch. Proti přijetí návrhu SPD varuje také řada odborníků z praxe. Například Magdalena Opletalová, ředitelka organizace Fokus Praha, která se zaměřuje na pomoc lidem s duševním onemocněním: „Některé návrhy mohou výrazně ohrozit sociální situaci lidí se závažným duševním onemocněním. První ataky například schizofrenie či maniodepresivní psychózy se velmi často projeví u mladých lidí okolo dvacátého roku. Tedy v době, kdy končí studium či nastupují do své první práce. V důsledku závažného onemocnění tito lidé nezvládnou odpracovat léta nezbytná pro nárok na invalidní důchod a jsou tak odkázáni na dávky hmotné nouze. V důsledku projevů svého onemocnění je pro ně každé jednání s úřady velmi náročné, je potřeba jim pomáhat a podporovat je, aby dávky získali, nikoli jim je odebírat.” Tento názor sdílí i odborná společnost Asociace komunitních služeb, která 20 let sdružuje odborníky sociálních a zdravotních služeb, a zastřešuje 45 organizací. 

Reálné příběhy lidí z praxe, se kterými se setkala organizace Maltézská pomoc o.p.s., naleznete v příloze. Jsou na nich i ukázána možná rizika a dopady návrhu zpřísňujícího odebírání dávek.
