---
date:         2022-02-16
category:     blog
tags:         evropská-unie finance
layout:       post
title:        "Snížení byrokracie a větší zapojení měst i regionů: V čerpání evropských peněz se blýská na lepší časy"
image:        /assets/img/articles/2022/mikuláš únor22.jpg
---

Štrasburk/Praha, 16. února 2022 – Regionální a místní orgány musí hrát klíčovou roli a to od začátku do konce rozhodování o čerpání prostředků Evropské unie. Právě to se podařilo do návrhu Evropského parlamentu protlačit primátorům Prahy, Bratislavy, Budapeště a Varšavy. Aliance primátorů V4 se i díky přispění pirátských europoslanců může těšit velkému úspěchu na poli usnadnění přístupu k evropským penězům.

> „V praxi to bude znamenat méně byrokratických překážek a více smysluplných projektů nejenom ve městech, ale i regionech. Dnes jsme totiž vyzvali Komisi, aby všem členským státům poskytla veškeré nezbytné pokyny a usnadnila tak přístup k financování. Je to jeden z kroků, po kterém starostové velkých měst už dlouho volají. Kvůli složitosti projektů čekají občané mnohdy i několik let na vytoužené projekty,“ vysvětluje pirátský europoslanec Mikuláš Peksa.

> “Je dobrou zprávou, že Evropský parlament dal za pravdu primátorům metropolí V4 sdruženým v Paktu svobodných měst a věnuje pozornost problémům evropských měst. 21. století je stoletím měst, která jsou inkubátory inovací a motory rozvoje celých regionů. Praha potřebuje co nejefektivněji řešit mj. otázku nedostupnosti bydlení, rozvoje klíčové infrastruktury nebo naplňování klimatického plánu. Věřím, že usnadnění přístupu Prahy k penězům z EU se ve svém důsledku projeví v konkrétních krocích, které zlepší každodenní život našich obyvatel,” říká primátor hlavního města Prahy Zdeněk Hřib.

Evropský parlament v dnešním usnesení uznal, že pandemie covidu-19 měla zásadní vliv na prohloubení nerovnosti v rámci měst. Podle usnesení se například lidé ve zranitelném postavení jako jsou například senioři, stali ještě zranitelnější. Města totiž čelí velmi často problémům, jako je nedostupné bydlení, bezdomovectví, chudoba či sociální vyloučení. Přesto jsou hlavními hospodářskými pilíři pro podporu růstu, tvorbu pracovních míst a posílení konkurenceschopnosti Unie. I proto je podle Evropského parlamentu nutné zefektivnit financování městských projektů.
