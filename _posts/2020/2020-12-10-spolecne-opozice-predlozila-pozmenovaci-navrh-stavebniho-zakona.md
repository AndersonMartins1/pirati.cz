---
date:         2020-12-10
category:     blog
tags:         místní-rozvoj legislativa
layout:       post
title:        "Stavební řízení má být podle opozice jednodušší a levnější. ODS, Piráti, KDU-ČSL, TOP 09 a STAN předkládají společný pozměňovací návrh stavebního zákona"
image:        /assets/img/articles/2020/ivan-stavebni-zakon.jpg
author:       
---

 

Praha, 10. prosince 2020 - Zástupci pěti opozičních stran dnes představili parametry pozměňovacího návrhu k novele stavebního zákona, který má za cíl zjednodušit a zrychlit stavební řízení. Opoziční politici se opírají především o digitalizaci a co nejjednodušší stavební řízení. Na rozdíl od vlády nechtějí centrální stavební úřad, ale zachovávají více pravomocí samosprávám. 

> „Přinesli jsme České republice dobrou zprávu v podobě pozměňovacího návrhu k vládní novele stavebního zákona. Naše úprava znamená významné zkrácení cesty k získání stavebního povolení, lidé tedy budou moci snáz stavět domy a stát budovat infrastrukturu. Důležité je, že na rozdíl od vlády nechceme od každého občana 2500 korun na zřízení nového stavebního úřadu, který by vyšel až na 25 miliard. Stavíme na digitalizaci, vystačíme si se stávajícími úřady, které jsou dostatečně blízko lidem. Tím zjednodušujeme a zkracujeme stavební řízení,“ říká místopředseda ODS Martin Kupka. 

> „Klíčovou součástí našeho návrhu je plán na digitalizaci a územní plánování. Chceme plně digitální stavební řízení, které odlehčí stavebníkům, úředníkům a usnadní účast veřejnosti. Na pár kliknutí na internetu bude moct stavebník získat všechny potřebné informace od dotčených orgánů či si vyžádat vyjádření od všech vlastníků veřejné dopravní a technické infrastruktury. Úředník zase jedním kliknutím pošle žádost o povolení stavby všem dalším úřadům a vlastníkům sítí. Digitalizace nejen vše dramaticky zrychlí, ale i výrazně sníží náklady. Zároveň chceme posílit postavení samospráv v oblasti územního plánování. Největším městům dáme možnost vytvořit si zvláštní městské stavební předpisy, menší obce si pak budou moci tvořit územní plán bez povolení krajského úřadu, bude stačit pouze oznámení s možností kontroly. Tím samosprávám dáme šanci tvořit územní plán nezávisle a rychle s ohledem na nejlepší zájmy místních lidí. Protože právě o ty musí jít především,” vysvětluje předseda Pirátů Ivan Bartoš. 

> „Náš pozměňovací návrh je přívětivý vůči občanům. Díky posílení role Portálu stavebníka si stavební řízení v zásadě budou moci lidé vyřídit z domova. Respektujeme ale i skutečnost, aby i občané, kteří nejsou počítačově zdatní, měli rozumně dosažitelný stavební úřad, který jim zajistí stavební povolení. Návrh plně respektuje a posiluje rychlost stavebního řízení. U jednoduchých staveb to bude pouhých 60 u složitějších max. 120 dnů. To je klíčové a v tomto smyslu se shodujeme i s cílem vlády. Cílem je moderní, rychlé a transparentní stavební řízení bez utrácení za zbytečné úřady,“ říká poslanec KDU-ČSL Marek Výborný. 

> „Důvěřujeme samosprávám a zároveň jsme přesvědčeni o tom, že je vhodné umožnit třem největším městům v České republice, aby zformovaly požadavky na výstavbu přijetím vlastních městských stavebních předpisů,“ uvádí poslanec TOP 09 Dominik Feri. 

> „Nový stavební zákon by měl být moderní, stavební úřady přívětivé, ale především by jejich fungování nemělo být tak finančně náročné, jak navrhuje novela stavebního zákona. Náš návrh ušetří až 25 miliard korun na přesun více než třinácti tisíc pracovníků. Prosazujeme, aby stavební úřady zůstaly na obecních úřadech ve městech a krajích. Cesta úsporného stavebního zákona je totiž jedinou správnou cestou,“ dodává místopředsedkyně STAN Věra Kovářová. 

* [Vyznačení změn ve vládním návrhu](https://pirati.cz/assets/pdf/Příloha č. 4 - koncept KPN - vyznačení změn ve vládním návrhu.pdf)
* [Srovnání komplexní změny skupiny poslanců se současným stavebním zákonem a vládním návrhem](https://pirati.cz/assets/pdf/srovnávací tabulka_stavebni_zakon.pdf)
* [Komplexní pozměňovací návrh skupiny poslanců k vládnímu návrhu stavebního zákona](https://pirati.cz/assets/pdf/Představení KPN skupiny poslanců ke stavebnímu zákonu.pdf)
