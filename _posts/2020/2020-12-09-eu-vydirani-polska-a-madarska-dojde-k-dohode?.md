---
date:         2020-12-09
category:     blog
tags:         evropská-unie finance zahraničí
layout:       post
title:        "Peksa: Polskem a Maďarskem se vydírat nenecháme?"
image:        /assets/img/articles/2020/mikulas-peksa.jpg
author:       
---



Brusel, 9. prosince 2020 – Evropské unii hrozí upadnutí do rozpočtového provizoria. V něm by mohla využívat jen dvanáctinu svého předchozího rozpočtu. Rozhodne se o tom už zítra, kdy budou prezidenti a premiéři unijních zemí na svém zasedání jednat o financích EU na období 2021 až 2027. Vše záleží na tom, zda lídři evropských zemí přistoupí na vydírání ze strany Maďarska, nebo dojde k dohodě.

Maďarsko a Polsko odmítají podpořit nový víceletý finanční rámec EU, který počítá s rekordním rozpočtem přes 1,8 bilionu eur.  Částka v sobě zahrnuje 750 miliard určených na obnovu ekonomiky po koronavirové pandemii. Z této částky by Česko mohlo v grantech získat až 182 miliard korun zejména na podporu digitalizace, modernizaci průmyslu a boj proti změně klimatu.

> „Je jasné, že Orbánova vláda blokuje rozpočet z jednoduchého důvodu – bojí se Evropským parlamentem prosazené podmínky dodržování právního státu pro čerpání evropských peněz. Hrozí jí totiž, že se zavřou evropské penězovody, za které vybudovala v Maďarsku stát, kde Orbánova parta ovládá média a přihrává si peníze. A místo toho, aby se vláda chytla za nos a napravila tamní situaci, se rozhodla zablokovat budoucnost Evropy, a navíc stopnout koronavirovou pomoc, kterou naše ekonomika už nutně potřebuje,“ vysvětluje pirátský europoslanec Mikuláš Peksa.

Podmínky pro čerpání evropských peněz jsou v předjednané dohodě definovány velmi jasně. Pokud stát  podmínky nesplňuje a zároveň tím ovlivní finanční zájmy Unie, přísun evropských peněz se zastaví a země musí své prohřešky napravit. 

> „Evropa už prostě odmítá sponzorovat dotační oligarchy a autoritáře,“ komentuje Peksa.

> „Podmíněnost právním státem je téměř historický okamžik pro boj s korupcí a podvody uvnitř EU a obrovský úspěch Parlamentu, jehož vyjednavači podmínku právního státu prosadili. A bylo na čase. V Evropě je pro ně velmi jasná podpora, jen dva státy si postavily hlavu. Nemůžeme se ale nechat vydírat. Pokud nepřistoupí na pravidla hry, budeme muset vytvořit rozpočet bez nich,“ dodává Peksa. Podle něj to ale nikdo nechce, protože to poškodí občany daných zemí, ale pokud to bude poslední možnost, bude ji muset Rada zvolit. „Výhledově musí Evropa nutně změnit přístup k jednomyslnosti: ta teď poskytuje příliš široký vydírací prostor, který ubližuje všem,“ navrhuje Peksa.

> „Smutné je, že jsme ale opět svědky naprostého nepochopení Andreje Babiše. U toho stále hrozí, že nepojede do Bruselu jednat o rozpočtu a klimatických cílech, protože bude v Senátu vysvětlovat svou bídnou daňovou reformu. Tragické ale je, že za náhradníky za sebe nechce vyslat třeba Rakousko, ale rovnou Polsko, stát, který je v extrémní a izolované pozici i proti rozpočtu, i proti klimatickým cílům. Diplomaticky zoufalý krok,“ hodnotí Peksa.

Europoslanec a zároveň předseda Evropské pirátské strany Mikuláš Peksa zároveň podpořil petici, která vyzývá německou kancléřku Angelu Merkelovou, aby v rámci německého předsednictví neuhýbala polskému a maďarskému vydírání. Veřejnost může petici podpořit [zde](https://www.change.org/evropskehodnoty).

* Pravidla právního státu ![Pravidla právního státu](https://pirati.cz/assets/img/articles/2020/pravni-stat.jpg)
