---
date:         2020-05-06
category:     blog
tags:         koronavirus kultura finance 
layout:       post
title:        "Pirátka Kozlová navrhla opatření pro podporu kulturních organizací vycházející z průzkumu"
image:        /assets/img/articles/2019/kozlova99.jpg
author:       Mediální odbor
--- 

 
Praha, 6. května 2020 – Sněmovnou dnes prošel návrh ministra kultury Lubomíra Zaorálka na podporu kulturních organizací opírající se o možnost odložení vrácení peněz za uhrazené vstupné a poskytnutí voucheru na náhradní nebo odloženou akci. Pirátská poslankyně Lenka Kozlová již v pondělí toto opatření kritizovala jako nevhodný způsob bezúročné půjčky od zákazníků. V uplynulých dnech pak zpracovala výzkum mezi vybranými kulturními institucemi, který shrnuje jejich aktuální situaci. Na základě výsledků pak navrhla sérii opatření, která Piráti v oblasti kultury prosazují.

> „Ve výzkumu jsme oslovili celkem 66 nestátních kulturních institucí, z nichž nám odpověď zaslala téměř polovina. Z odpovědí vyplynulo, že většina kulturních institucí se v důsledku omezení spojených s koronavirem již potýká nebo bude potýkat s velkými existenčními problémy. Organizace přicházejí někdy i o milionové částky ze vstupného a o statisícové příjmy z vedlejší činnosti,“ informovala Kozlová.

Na základě došlých odpovědí pak pirátská poslankyně napsala dopis ministru kultury Zaorálkovi, v němž navrhla opatření na zmírnění dopadů koronavirové epidemie na kulturní sektor, která vycházejí z dat získaných dotazováním:

* Vyšší podpora částečnému přenesení kulturní vyžití do digitálního prostředí. Podpora online platforem zejména po technické stránce, aby i malé kulturní instituce mohly vybírat vstupné. 

* Volnější podmínky pro záchranný ministerský program tak, aby nebyl diskriminační a aby o podporu mohly žádat i subjekty, které nebyly alespoň jednou v posledních třech letech úspěšné v dotačním řízení Ministerstva kultury ČR, a které jsou vůbec nejohroženější součást kulturní scény. 

* Podpora knižních akvizic pro knihovny na všech úrovních či odpouštění nájmů místním knihkupcům pro minimalizaci škody na trhu s knihami 

* Seznámit kulturní instituce s jasným a srozumitelným plánem s časovou posloupností, jak o pomoc žádat a jak postupovat po znovuotevření s ohledem na nařízená opatření.

* Je nevhodné, aby stát zavazoval občany k bezúročným půjčkám soukromým subjektům, a tak vstupoval mezi účastníka akce a producenta kulturní akce, jak navrhlo Ministerstvo kultury. Jde o zcela nevhodné přenášení odpovědnosti na lidi tam, kde by efektivně a rychle stát mohl sám pomoci. Navrhujeme proto, aby bezúročné půjčky producentům zajistil stát.
