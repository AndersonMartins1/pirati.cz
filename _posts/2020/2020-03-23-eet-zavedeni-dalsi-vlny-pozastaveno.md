---
date:         2020-03-23
category:     blog
tags:         celostátní finance vláda
layout:       post
title:        "Vláda pozastaví EET, jak navrhovali Piráti s opozicí"
image:        /assets/img/articles/2019/mikulas-ferjencik.jpg
author:       Mediální odbor
--- 


Praha 23. března 2020 – Vláda dnes schválila pozastavení EET, čímž fakticky provádí odložení 3. a 4. vlny. A to po dobu stavu nouze a následujících tří měsíců. Žádný poplatník nebude muset po tuto dobu evidovat své tržby a tato povinnost nebude kontrolována. Odložení třetí a čtvrté vlny EET navrhli pirátští poslanci Mikuláš Ferjenčík a Tomáš Martínek společně s dalšími zástupci opozičních stran již minulý týden. 

> „Pozastavení třetí a čtvrté vlny EET je dobrá zpráva a jsem rád, že koalice změnila názor, protože minulou středu o tom nechtěla ani slyšet. Doufám, že zákon díky tomu ještě před definitivním startem posledních vln stihne posoudit Ústavní soud. EET pro OSVČ podnikající mimo provozovny považujeme za zbytečnou byrokracii, která zatíží poctivé a podvodníky odhalit nepomůže,“ komentuje pirátský poslanec Mikuláš Ferjenčík. 

> „Opatření, které jsme navrhli, bylo směřované vůči živnostníkům a řemeslníkům, kterých budou další vlny EET dotýkat a v současné situaci jsou ekonomicky zasažení probíhající epidemií. Vláda jejich aktuální problematickou situaci zohlednila a rozhodla o odložení EET po dobu nouzového stavu a následujících tří měsíců. Přitom ještě před deseti dny zástupci vlády tvrdili, že odklad EET legislativa neumožňuje. Spolu s poslanci dalších opozičních stran jsme navrhli pozastavení EET do konce roku, ale i vládou navrhovaný odklad je krok správným směrem,“ doplňuje Ferjenčík.

Třetí a čtvrtá vlna se má vztahovat mimo jiných i na řemeslníky, zemědělce, kadeřnice, dopravce, autoservisy nebo lékaře a všechna další povolání, která nebyla zahrnuta v předchozích vlnách. Její spuštění mělo proběhnout 1. května 2020. Piráti se kvůli EET obrátili na Ústavní soud. Odložit spuštění dalších vln EET zákonem vládě doporučil Rozpočtový výbor Poslanecké sněmovny. 
