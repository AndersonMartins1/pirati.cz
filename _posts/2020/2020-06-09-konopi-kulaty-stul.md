---
date:         2020-06-09
category:     blog
tags:         konopí legislativa sněmovna
layout:       post
title:        "Pirátský poslanec Vymazal a Nacher z ANO uspořádali kulatý stůl o domácím samopěstování konopí. Řeč byla o návrhu, který umožní lidem lepší přístup k léčivé rostlině"
image:        /assets/img/articles/2020/vymazal-seminar.jpg
author:       Mediální odbor
---  


Praha, 9. června 2020 – Lidem by mělo být umožněno samopěstování konopí pro vlastní potřebu bez hrozby trestu. Na tom se dnes shodli u kulatého stolu pirátský poslanec Tomáš Vymazal i poslanec Patrik Nacher za ANO spolu s dalšími experty. Oba poslanci proto chtějí společně ve Sněmovně prosadit návrh, který by pěstování pěti rostlin za předem daných podmínek umožňoval. To je důležité zejména pro nemocné, kteří svou situaci nemohou vyřešit oficiálním systémem distribuce. 

> „Už před více než rokem předložili Piráti novelu o regulaci konopí, která by občanům umožnila vypěstovat si v domácích podmínkách až pět rostlin pro osobní potřebu. Nyní je konečně šance toto téma ve Sněmovně projednat. Zákaz pěstování a užití konopí znemožňuje kontrolu kvality výpěstků obyčejných lidí a způsobuje existenci černého trhu, odkud se konopí dostává k mladistvým. Rovněž nechceme, aby se z konopí stal jenom další farmaceutický kšeft, nýbrž aby si ho pacienti mohli zajistit i sami,” uvedl pirátský poslanec Tomáš Vymazal s tím, že tento krok by neulevil jen strádajícím pacientům, ale také přeplněným věznicím.

> „V Česku je konopí běžné a zároveň ilegální, spousta lidí má proto problémy se zákonem. Za nakládání s konopím aktuálně ve věznicích sedí víc než 400 lidí. Řada z nich je navíc za mřížemi za množství využitelné pouze pro osobní potřebu. Rozhodně proto neplatí běžná domněnka, že se represe týká jen těch, kdo s konopím kšeftují,“ dodal Vymazal. 

> Podle pirátského návrhu by měli dospělé osoby možnost pěstovat najednou až pět rostlin konopí bez postihu. „Tento počet odpovídá malému množství rostlin konopí, jak je definováno v rozhodovací praxi českých soudů. Chceme, aby z těchto pěti rostlin měl pěstitel možnost získat až 1 250 gramů konopné sušiny, kterou by si mohl zpracovat do libovolných konopných produktů pro svoji osobní potřebu. Chceme také, aby měl pěstitel možnost vzít si s sebou 30 gramů sušiny nebo odpovídající množství konopných produktů mimo své obydlí,“ vysvětlil pirátský poslanec. 

> Záměr podporuje rovněž Patrik Nacher za ANO a chce ho pomoci prosadit ve Sněmovně. „Přijde mi nenormální, aby někomu za samopěstování konopí pro vlastní léčebné účely hrozilo odnětí svobody. A to dokonce vyšší trest než za násilný trestný čin. Už jen samotná kriminalizace je špatná, výše možných trestů je ale neslýchaná. Chtěl bych proto, aby se toto téma otevřelo ve Sněmovně a konečně se s tím něco začalo dělat, aby se jednání někam posunula bez ohledu na stranická trička,“ popsal Nacher během diskuze u kulatého stolu.  

Debaty se zúčastnili i experti na toto téma jako PhDr. Ivan Douda, psycholog Drop In, farmaceutka PharmDr. Dagmar Váňová a rovněž konopní pacienti, kterým by podle jejich slov volnější regulace ulevila v jejich zdravotních obtížích. Promluvila také Korina Rybářová, manželka perzekvovaného konopného pacienta.
