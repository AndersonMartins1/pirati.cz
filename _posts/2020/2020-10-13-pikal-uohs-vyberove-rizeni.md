---
date:         2020-10-13
category:     blog
tags:         kontrola-moci-a-mocných vláda transparence
layout:       post
title:        "Komentář Vojtěcha Pikala: Piráti odmítli zákulisní hry ohledně nového šéfa antimonopolního úřadu. Vláda po kritice slíbila otevřené výběrové řízení "
image:        assets/img/articles/2020/vojtech-pikal.jpg
author:       Vojtěch Pikal
---



Praha, 13. října 2020 - Po tlaku Pirátů se vláda rozhodla vyhlásit otevřené výběrové řízení na nového předsedu Úřadu pro ochranu hospodářské soutěže (ÚOHS). Oznámil to dnes premiér Andrej Babiš. Původně to totiž podle informací z médií vypadalo, že si kabinet a prezident Miloš Zeman už vybrali svého favorita, a to bez transparentního zdůvodnění. Piráti se proti tomuto postupu ohradili. Současný šéf antimonopolního úřadu Petr Rafaj rezignoval po řadě skandálů minulý týden, i k jeho odvolání museli Piráti vládu přes rok vybízet.

Jsme rádi, že vláda vyslyšela naši výzvu a využije tuto příležitost k nápravě dlouhodobého deficitu v oblasti soutěžního dohledu. Jedině otevřeným výběrovým řízením zohledňujícím kritéria odbornosti, manažerských schopností a vize pro úřad, lze po korupčních kauzách Petra Rafaje navrátit veřejnosti důvěru v rozhodovací činnost ÚOHS.

Další čistě politické jmenování by vedlo akorát k prodloužení neuspokojivého stavu ve vedení úřadu, což je nepřípustné s ohledem na jeho vysoce odbornou povahu činnosti, dozorové pravomoci vůči zadavatelům i velkým účastníkům na trhu a objemu kontrolovaných finančních prostředků v řádu stovek miliard korun. Právě proto Piráti společně s protikorupčními neziskovými organizacemi vyzvali vládu, aby návrh na jmenování nového šéfa antimonopolního úřadu vzešel z výsledků otevřeného veřejného výběrové řízení. Ve stejné věci jsme rovněž interpelovali pana premiéra již ve čtvrtek 30. září 2020 na pravidelné schůzi Poslanecké sněmovny.

