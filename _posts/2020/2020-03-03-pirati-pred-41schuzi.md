---
date:         2020-03-03
category:     blog
tags:         legislativa sněmovna
layout:       post
title:        "Piráti iniciují růst platů učitelů dle průměrné mzdy, podpoří přísnější tresty za týrání zvířat a rozšiřují trestní oznámení vůči premiérovi"
image:        /assets/img/articles/2020/tk-41schuze.jpg
author:       Mediální odbor
--- 



Praha, 3. března 2020 – Vyjednávání premiéra o víceletém finančním rámci EU, projednávání zákona o maturitách, zvýšení platů pedagogů, situace na MPSV nebo zpřísnění trestů za týrání zvířat byly hlavními tématy Pirátů před pokračováním 41. schůze Sněmovny. Kromě předsedy Pirátů Ivana Bartoše a poslanců vystoupení doplnil senátor Lukáš Wagenknecht informacemi o doplnění trestního oznámení na premiéra Andreje Babiše.

> Ivan Bartoš v úvodu připomněl, že premiér Andrej Babiš vyjednává za Českou republiku v Evropské radě podobu příštího víceletého finančního rámce EU: „Veřejnost ani Poslanecká sněmovna neví, s jakou strategií do vyjednávání jde, což vnímáme jako problém vzhledem k tomu, že evropské audity mluví o jeho střetu zájmů. Poslanec Pirátů František Kopřiva se pana premiéra na jeho priority tázal v interpelaci už 13. února, na těch ale premiér chyběl. Opětovně se tudíž ptal na zasedání Výboru pro evropské záležitosti, kde premiér žádný návrh nepřednesl a odmítl poslancům předat materiál, který vydával za svůj seznam požadavků. Jsme toho názoru, že evropského rozpočtu je třeba využít zejména k řešení hlavních výzev budoucnosti, ať už jde o klimatickou změnu, transformaci ekonomiky nebo pro podporu vědy, výzkumu a inovací. Na pátek jsem proto navrhnul zařazení pevného bodu, kde se chceme uvedeným pochybnostem věnovat.“

> K vládnímu zákonu o maturitách se vyjádřil Lukáš Bartoň: „Školský výbor odkládá maturitu z matematiky pouze o dva roky. To považujeme za nedostatečné, proto budeme podporovat vládní verzi návrhu, která zachovává trvale volitelnost mezi matematikou a cizím jazykem a je v souladu s naším poslaneckým návrhem. Vedle toho přicházíme s návrhem, který zavádí uznávání středního vzdělání bez maturity a bez výučního listu pro studenty, kteří neuspějí u maturitní zkoušky. Dále jsme připravili sérii návrhů k zákonu o pedagogických pracovnících, kde navrhujeme stanovení minimálního platu pedagogických pracovníků k průměrné mzdě ve výši 130 procent. Naším cílem je přilákat do školství co nejvíce kvalitních pracovníků.“

> Lukáš Kolářík se následně vrátil k událostem z minulého týdne, kdy proběhla razie na Ministerstvu práce a sociálních věcí: „Ukázalo se, že blízcí spolupracovníci ministryně Jany Maláčové měli finanční i další problémy. Vzhledem k nakládání s milionovými částkami na ministerstvu jsem nechal zpracovat manuál o vyhodnocení důvěryhodnosti fyzických a právnických osob. Dokument reaguje i na kodex Ministerstva financí o řízení státní správy a společností o prověřování důvěryhodnosti úředníků. Materiál paní ministryni předám a jsem přesvědčen, že mohl předejít problémům, kterým nyní čelí.“

> Radek Holomčík informoval o třech očekávaných tématech tohoto týdne – o zpřísnění trestů za týrání zvířat, kůrovcové kalamitě a o zákonu, který zakotví právní postavení vodicích psů: „Zpřísnění trestů za týrání zvířat podpoříme a dle dostupných informací má velkou šanci projít. Ve čtvrtek by měl být zařazen bod o kůrovci. Tento bod jsme ve volebním období probírali již dvakrát. Mnou navrhované usnesení s výzvou Ministerstvu zemědělství k forenznímu auditu bylo hlasy vládní koalice vždy odmítnuto. Usnesení budu proto znovu iniciovat. V reakci na kauzu s odmítnutím svezení vodicího psa jsem přišel s návrhem převzatým od Kanceláře veřejné ochránkyně práv na zavedení právního postavení vodicích psů, pro který budu v tomto týdnu hledat podporu ve Sněmovně.“

> Senátor Lukáš Wagenknecht tiskovou konferenci uzavřel vyjádřením k dokumentům o zneužívání pravomocí premiéra ve prospěch svého holdingu: „Máme první reálný důkaz o zasahování premiéra ve svých společnostech a o zneužívání státního aparátu, o kterém informovala včera média. Doplňujeme proto trestní oznámení Vrchnímu státnímu zastupitelství, aby se tímto orgány činné v trestním řízení zabývaly. A doplňujeme také náš podnět k nejvyššímu státnímu zástupci ohledně přezkoumání rozhodnutí Středočeského kraje o střetu zájmů v oblasti médií. Jedná se o mafiánské praktiky premiéra, který tvrdě zneužívá svou pravomoc.“
