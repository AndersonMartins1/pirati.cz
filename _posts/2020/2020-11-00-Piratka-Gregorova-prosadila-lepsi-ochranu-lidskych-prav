---
date:         2020-11-10
category:     blog
tags:         Evropský-parlament Gregorová autoritarsky-rezim
layout:       post
title:        "Vítězství v oblasti lidských práv: Pirátka Gregorová dotáhla legislativu technologií dvojího použití"
image:        /assets/img/articles/2020/gregorova.jpg
author:       
---


Brusel 10. listopadu 2020 – Markéta Gregorová jako hlavní vyjednavačka Evropského parlamentu prosadila aktualizaci legislativy pro tzv. technologie dvojího použití. Ta znemožňuje, aby si autoritářské režimy nadále obstarávaly moderní evropské technologie k udržení svých autoritářských režimů a zneužívaly tak evropský výzkum k útlaku svých občanů.

Europoslankyně za Pirátskou stranu Markéta Gregorová z pozice vyjednavače za celý Evropský parlament dokončila legislativu k problematice vývozu technologií dvojího užití a digitálního dohledu z členských zemí do zemí mimo Evropskou unii.

> „Řešení exportu zbraní a podobného zboží do problematických oblastí bylo součástí mých slibů v předvolební kampani do Evropského parlamentu. Tohle je hmatatelný úspěch,“ komentuje Markéta Gregorová.

Firmy a členské země z Evropské unie vyvážejí mimo EU technologie, které mají tzv. dvojí použití – mohou je využívat jak soukromé firmy, tak například armády; typicky jde o sledovací technologie. Aktualizace zastaralé regulace dostává tyto obchody pod větší kontrolu a nastavuje přísnější režim. „Nařízení z roku 2009 už delší dobu v mnohém pokulhávalo za technologiemi, které šly naopak rychle kupředu. Legislativa, kterou se nám podařilo schválit, definice rozšiřuje a zalepuje díry v oblasti transparence a kontroly,“ vysvětluje pirátská europoslankyně.

Organizace jako Reportéři bez hranic, Amnesty International či Human Rights Watch už delší dobu apelovaly na Evropskou komisi, aby se tématem dvojího použití důsledněji zabývala. Dojednaná legislativa je odpovědí na toto volání.

> „Když jsem se v červnu stala hlavním vyjednavačem za Evropský parlament, znělo moje heslo ‚Ani cent evropského výzkumu na potlačování lidských práv!‘. Nejlépe vystihuje podstatu toho, o co jsem usilovala: nejmodernější technologie, do jejichž vývoje se investovalo v Evropské unii, nemohou zároveň sloužit diktátorům, aby je používali proti svým občanům. Prosazení změn v regulaci dual-use považuju za svůj největší politický úspěch,“ neskrývá spokojenost Gregorová.

> „Je to velké vítězství v oblasti lidských práv. Ta práce ale nekončí. Teď nás čeká vyjednávaní s našimi partnery a spojenci v zahraničí, aby přistoupili k podobnému postupu a zase o něco snížili možnosti, jak by diktátoři mohli tento evropský zákaz obejít,“ dodává Gregorová.
