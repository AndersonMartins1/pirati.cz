---
date:         2020-07-20
category:     blog
tags:         legislativa digitalizace
layout:       post
title:        "Piráti upozorňují na další předraženou IT zakázku, ministerstvo financí má v plánu zbytečně promrhat desítky milionů"
image:        /assets/img/articles/2020/profant.jpg
---   


Praha, 20. července 2020 – Piráti upozorňují na další předraženou IT zakázku. Za jednoduchou úpravu Daňového informačního systému (ADIS) má ministerstvo financí v plánu dát přes 130 milionů korun z kapes daňových poplatníků. Reálná cena u správně navrženého a dobře řízeného systému by přitom byla řádově nižší, jak upozornil pirátský poslanec a předseda sněmovního Podvýboru pro e-government Ondřej Profant. Ten již v minulosti několikrát poukázal na podezřelé projekty.

ADIS je jedním z nejstarších stále funkčních systémů veřejné správy. Jeho první verze byla spuštěna v roce 1993. 
> „Systém je technologicky zastaralý a uživatelsky nepřívětivý. V průběhu let se navíc jeho provoz stále více prodražuje, za celou dobu existence za něj stát zaplatil společnosti IBM více než 9 miliard korun. Tato firma byla totiž desetiletí prakticky jediným možným dodavatelem kvůli špatně nastaveným smlouvám. Závislost na jednom dodavateli a zastaralost systému způsobují, že každá, i drobná, změna znamená velké náklady z veřejných peněz. Nynější úprava souvisí s novelou daňového řádu zaváděnou v souvislosti s chystaným portálem MOJE daně, který má nad systémem ADIS fungovat,“ vysvětlil Profant. 

Závislost na jednom dodavateli, tzv. vendor lock-in, způsobuje, že stát nemůže cenu soutěžit na volném trhu, ale musí akceptovat ceny původního dodavatele. 
> „Připomíná to situaci, kdy se snažíme napasovat moderní karoserii na motor z veterána, který umí spravit jen jediný člověk. Nikdy tak nevíme, kdy se rozbije a kolik nás opravy a úpravy budou stát,“ popsal dlouhodobý stav pirátský poslanec.

Od loňského roku podporu systému zajišťuje O2 IT Services, ale i tak výrazná část prostředků proudí k původnímu dodavateli IBM. 
> „Cena aktuálních úprav systému se pohybuje v částkách, za které jiné resorty vyvíjejí celé nové informační systémy. Problémy se ADISem, známé už mnoho let, nebyly dosud vlády schopné vyřešit. Rozšiřování systému v minulosti pokutoval například Úřad pro ochranu hospodářské soutěže a kritizoval Nejvyšší kontrolní úřad,“ doplnil Profant. 

Finanční správa sice v loňském roce vyjednala předání majetkových práv k systému ADIS od IBM ke státu, má k němu dojít však až v roce 2023 za dosud nezveřejněných podmínek. 
> „Předání plných majetkových práv je teprve začátek odbourávání vendor lock-inu, až nový systém může vést k jeho skutečnému odstranění. Do té doby si bude IBM za jakoukoliv operaci účtovat, cokoliv bude chtít,“ prohlásil již loni Profant na plénu Sněmovny. Stávající záměr tak jeho slova potvrzuje.
