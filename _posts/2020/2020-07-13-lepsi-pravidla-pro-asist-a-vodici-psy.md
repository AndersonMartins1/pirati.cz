---
date:         2020-07-13
category:     blog
tags:         vláda práce-a-sociální-věci legislativa
layout:       post
title:        "Piráti chtějí usnadnit život lidem s postižením, navrhují lepší pravidla pro asistenční a vodicí psy. Návrh podpořila i vláda"
image:        /assets/img/articles/2019/holomcik-radek.jpg
author:       Mediální odbor
---   



Praha 13. července 2020 – Asistenční a vodicí psi bývají pro zdravotně postižené stejně důležití jako slepecká hůl či invalidní vozík. Na rozdíl od nich ale nejsou v zákoně jako kompenzační pomůcka definováni, jejich majitelé tak mohou mít se psem problém v hromadné dopravě nebo obchodech. To chce změnit pirátský poslanec Radek Holomčík ve spolupráci s poslankyní Alenou Gajdůškovou z ČSSD, jejich návrh dnes podpořila i vláda.


> „Česká legislativa doposud asistenční, vodicí a signalizační psi do značné míry přehlížela, což způsobovalo v praxi problémy lidem, jež jejich pomoc využívají. Vítáme proto zájem vlády, která byla léta k urgencím hluchá, problém konečně řešit, čeká nás ale ještě mnoho práce při pojednávání ve Sněmovně. Předkládaný návrh odstraňuje například omezení, která často brání postiženým v pohybu ve veřejných prostorech a dopravních prostředcích právě kvůli doprovodu asistenčního psa, ten by měl mít nově status nezbytné kompenzační pomůcky, čímž nijak nedojde k omezení jeho práv na ochranu před týráním. Záměr tak řeší jak garanci svobody pohybu, tak i způsob garance kvality výcviku psů a mezinárodně uznávaný průkaz. Zajišťuje také, aby přístup člověka s vodicím nebo asistenčním psem nebyl na úkor práv dalších lidí, například alergiků,“ popsal předkladatel návrhu Holomčík.


> Podle něj nesmí stát občany s postižením nechat v nejistotě a musí jim zajistit důstojné podmínky pro život. „Lidem, kteří mají různé formy postižení, dlužíme řešení celé řady problémů, které jim a jejich blízkým komplikují život. Garance svobody pohybu ve veřejném prostoru a dopravních prostředcích s asistenčními nebo vodicími psy je jedním z nich. Pro lidi využívající pomoci speciálně cvičených psů má jasně deklarovaný status takovýchto psů a s ním související práva i povinnosti zásadní význam. Proto jsem rád, že se podařilo sestavit širokou skupinu politiků, úředníků, odborníků i klientů a připravit řešení,” zdůraznil pirátský poslanec.


Předkladatelé návrhu Radek Holomčík a Alena Gajdůšková také připravují na podzim poslanecký seminář, který do detailu vysvětlí neudržitelnost současného stavu legislativy, význam navrhované změny a poslancům i veřejnosti ukáže, jak důležitým pomocníkem pro lidi s různými zdravotními problémy může správně vycvičený pes být.
