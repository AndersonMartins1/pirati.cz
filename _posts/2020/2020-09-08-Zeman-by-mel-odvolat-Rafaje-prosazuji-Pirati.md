---
date:         2020-09-08
category:     blog
tags:         rafaj ÚOHS odvolání prezident
layout:       post
title:        "Komentář pirátského poslance Vojtěcha Pikala: Kauzy kolem šéfa ÚOHS Petra Rafaje dál narůstají a poškozují Česko. Piráti vyzývají prezidenta k jeho odvolání"
image:        /assets/img/articles/2020/vojtech-pikal99.jpg
---


Praha, 8. září 2020 - Po dlouhodobém tlaku Pirátů dnes konečně jednal prezident Miloš Zeman s premiérem Andrejem Babišem a místopředsedou vlády Janem Hamáčkem o odvolání šéfa antimonopolního úřadu Petra Rafaje. Na nekalé praktiky v instituci jsme za Piráty důrazně upozorňovali již loni. Sám jsem v této věci interpeloval v červenci minulého roku pana premiéra, který ale odmítl tristní situaci a kauzy ve vedení úřadu řešit. Jelikož se od té doby korupční skandály předsedy Rafaje jen nabalují, obrátil jsem se na Andreje Babiše s novou interpelací dne 17. 7. 2020. Jsem rád, že mou dlouhodobou snahu o odvolání kontroverzního šéfa ÚOHS začala vláda konečně řešit. Bohužel se tak stalo s výrazným zpožděním, během kterého bylo zcela zbytečně dál poškozováno jméno úřadu i důvěra v jeho rozhodování. 

Miloš Zeman po dnešním jednání uvedl, že se ještě plánuje sejít s předsedou Rafajem příští týden. Stanovisko, zda by vyhověl návrhu vlády na jeho odvolání, sdělí až poté. Doufám, že pan prezident vnímá závažnost kauz, které se kolem šéfa antimonopolního úřadu v poslední době nastřádaly. Ať už se jednalo o mediálně známou kauzu mýtného tendru a podezřelé rozhodování ÚOHS v této otázce či třeba kauzu BusLine, bývalou dopravní společnost dnes vazebně stíhaného Jiřího Vařila, jejíž vítězství v českolipském tendru úřad posvětil navzdory diskriminačně nastaveným kritériím. BusLine přitom podle zjištění iDnes.cz zaplatil panu předsedovi Rafajovi a jeho dceři výlet na fotbalový zápas Ajaxu Amsterdam. Stejnou službu údajně poskytoval Rafajovi i dnes stíhaný Miroslav Pelta.

Dále lze zmínit pochybná jmenování do klíčových rozkladových komisí úřadu, ve kterých figurovali nejen dcera a zeť pana předsedy, ale také jeho frýdecko-místečtí kamarádi nebo dnes již vazebně stíhaný Jiří Švachula. Zdá se, že pomyslnou kapkou přetékajícího poháru bylo zjištění, že předseda Rafaj pronajímal skrze spřátelenou společnost svůj byt antimonopolnímu úřadu. Podle serveru Aktuálně.cz úřad pod jeho vedením dokonce dělil vlastní veřejnou zakázku, aby byla šitá na míru Rafajově spřátelené společnosti, která se ocitla v insolvenci. Přitom přesně protizákonnou praxi dělení zakázek má úřad stíhat ze zákona.

Ačkoliv se může zdát, že veškeré skandály předsedy Rafaje svědčí především o selhání jednotlivce, skutečnost je taková, že je jeho jednání výsledkem nadměrné koncentrace moci jednoho člověka v oblasti dozoru nad veřejnými zakázkami a hospodářskou soutěží. Zákon o působnosti ÚOHS v oblasti veřejných zakázek je z druhé poloviny devadesátých let a má pouhopouhé tři paragrafy. Předseda Rafaj tak může jmenovat a odvolávat své místopředsedy na hodinu bez udání důvodu, stejně jako jmenovat členy rozkladových komisí, které mu tzv. doporučují přijetí rozhodnutí v konkrétních zakázkách. Účastníci řízení se přitom nikdy ani nedozvědí, kdo a jak ve skutečnosti na úřadě rozhodl a kdo za tím stál. Za úřadování předsedy Rafaje byl antimonopolní úřad extrémně uzavřenou a netransparentní institucí, která především odrazovala velké množství dodavatelů, aby se v případě sporných zakázek pokoušeli bránit.

Je čas na změnu. Piráti proto podporují principy reformy úřadu navrhované platformami Rekonstrukce státu, Oživení a Transparency International, které by zmírnily koncentraci rozhodovací moci v rukou jedné osoby a zefektivnily fungování ÚOHS. Na klíčových bodech reformy se na kulatém stolu, který jsem v červnu spolupořádal s předsedou Sněmovny Radkem Vondráčkem, shodli zástupci Pirátů, ANO, KDU-ČSL, STAN i vlády. Reforma by kromě dekoncentrace rozhodování měla také zajistit kvalitní metodickou podporu zadavatelům při procesu zadávání zakázek. Metodiky a školení pro zadavatele by tak konečně připravoval stejný úřad, který bude následně kontrolovat dodržování pravidel. Konkrétní návrh reformy má nyní za úkol zpracovat zvláštní pracovní skupina u Úřadu vlády. Doufám proto, že se nám do budoucna podaří prostředí veřejných zakázek v Česku konečně zkultivovat.
