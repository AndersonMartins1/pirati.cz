---
date:         2020-06-29
category:     blog
tags:         finance vláda
layout:       post
title:        "Několikaměsíční snaha Pirátů se vyplatila – vláda schválila návrh kompenzací pro dohodáře"
image:        /assets/img/articles/2020/ferjencik.jpg
author:       Mediální odbor
---  


 

Praha, 29. června 2020 – Po několikaměsíčním úsilí Pirátů dnes vláda konečně přijala návrh na vyplacení kompenzačního bonusu pro tzv. dohodáře. Podporu dohodářů, mezi které patří nejčastěji maminky na rodičovské, invalidní či starobní důchodci a lidé s nízkým vzděláním, prosazovali Piráti již od března, kdy vypukla koronavirová krize. Až dosud vláda podporu této skupině odmítala, a to i přesto, že navrhovaná úprava se měla týkat pouze těch, kteří platili daně a sociální pojištění. 

 

> „Na jednání s ministryní Schillerovou v minulém týdnu jsem vznesl návrh na kompenzaci ve výši 350 korun na den. Paní ministryně tuto částku akceptovala. Při délce období 89 dnů může tato podpora činit až 31 150 Kč. Zásadní je, že podpora se týká i těch, kteří mají souběh dohody s živností a nebudou muset vracet prostředky, které již obdrželi. Dále se maže i rozdíl mezi pěstouny, kteří jsou OSVČ, a tedy nárok na bonus měli a těmi, kteří jsou jednateli malých s.r.o. a žádná podpora se na ně nevztahovala. Celkově by se pomoci mohlo dočkat až sto tisíc lidí, pro které, může být bonus záchranou před životem v dluzích,“ komentoval dnešní rozhodnutí vlády poslanec Mikuláš Ferjenčík.

 

V důvodové zprávě k dnes schválenému návrhu Ministerstva financí se počítá s maximálním dopadem pro veřejné rozpočty ve výši 3,6 miliardy korun. Na základě dat z programů určených pro OSVČ však vláda reálně počítá s částkou 2,1 miliardy korun, z toho 1,4 miliardy ze státního rozpočtu, 0,5 miliardy z rozpočtu obcí a 0,2 miliardy z rozpočtu krajů. Výpadek příjmu obcí vláda nahradí navýšením transferu obcím ze státního rozpočtu o padesát korun na každého občana. 

 

Na potřebu podpory lidí pracujících na dohodu upozornila již 22. března Olga Richterová ministryni práce a sociálních věcí Janu Maláčovou v souvislosti s problematickým postavením samoživitelek, které pracují na dohodu, protože zaměstnanecký poměr neseženou, platí pojištění, ale stát jim žádný příspěvek nepřiznal. V dalších týdnech Piráti připravili návrh kompenzačního bonusu pro dohodáře, který však Sněmovna 7. dubna hlasy vládních poslanců odmítla.

 
