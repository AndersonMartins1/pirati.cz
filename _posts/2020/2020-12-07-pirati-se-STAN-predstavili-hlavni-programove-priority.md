---
date:         2020-12-07
category:     blog
tags:         volby 
layout:       post
title:        "Piráti a STAN se dohodli na společných programových vizích do sněmovních voleb"
image:        /assets/img/articles/2020/Rakušan Bartoš Tz.jpg 
author:       
---
 
Praha, 7. prosince 2020 - Piráti a hnutí STAN se dohodli na společných programových prioritách pro sněmovní volby 2021. Jedná se o další metu v přípravě společné koaliční smlouvy. Prioritou bude zajištění státu, který lidi nezatěžuje, ale naopak podporuje v rozvoji a pomáhá, když je to třeba. 


> „Politika je pro nás práce pro lidi a péče o lidi. Pokud půjdou Piráti a STAN do voleb společně a uspějí, zasadí se o stát, který bude rychlý v pomoci, důrazný v prosazování práva a nenápadný, když se nám povede dobře. Správu naší země chceme svěřit lidem poctivým a důvěryhodným, lidem, kteří mají zkušenosti a budou kvalitně rozhodovat ku prospěchu celé společnosti. Nechceme stát, který je jen výnosnou hračkou pro oligarchy a jejich zákulisní hráče,” uvedl předseda Pirátů Ivan Bartoš.


> „Došli jsme ke shodě na klíčových programových vizích pro naši zemi. Je to směr, kterým se chceme v následujících letech společně vydat. Naším cílem je férový stát, v němž každý ví, kam se obrátit, když potřebuje pomoci. Naší ambicí je přetavit naše vize v reálné kroky příští vlády. Česká republika se musí stát bezpečným a svobodným domovem a státem, který nebude brzdou v rozvoji schopností svých občanů a bude schopný se o ně postarat ve chvílích, kdy to bude potřebné,” popsal vizi pro vedení státu předseda STAN Vít Rakušan.


> „Pokud naše strany koaliční smlouvu schválí, chceme lidem nabídnout poctivé a kompetentní politiky, kteří zajistí přechod k opravdu transparentnímu státu. Ušetříme tak peníze ze státní kasy a zlepšíme kvalitu rozhodování. Budeme usilovat o spravedlnost bez ohledu na příjmy a postavení. Prosadíme krajskou příslušnost exekutorů, snazší insolvence a lepší regulaci půjček. Prioritou budou i férové daně, jednoduché a pochopitelné pro každého, které zajistí kvalitní veřejné služby, důstojné důchody, dostupné zdravotnictví a kvalitní školství. Snížíme zdanění práce. A v neposlední řadě chceme zajistit dostupnost lékařů a zdravotních služeb v regionech. A hlavně, naše zdravotnictví musí být konečně zdigitalizováno,” uvedl předseda poslaneckého klubu Pirátů Jakub Michálek. 


> „Chceme stát, který bude štíhlý a přívětivý k občanům. Stát s digitalizovanou veřejnou správou, který bude podporovat rozhodování nejblíže občanům, se silnými samosprávami a jejich finanční nezávislostí. Naší prioritou bude i zajištění potřebného financování vzdělávání a celý vzdělávací systém modernizovat pro potřeby 21. století. Podpořit šetrný přístup ke krajině a pečlivě dbát na její ochranu provedením praktických kroků velkého rozsahu. Chceme docílit moderního fungujícího státu, který nebude stagnovat a bude rozvíjet potenciál našich občanů. Proto je naší prioritou rozhýbání inovací na všech úrovních, podpora průmyslu s přidanou hodnotou a odstranění zbytečných byrokratických překážek pro rozvoj podnikání v České republice,” doplnil místopředseda STAN Petr Gazdík klíčové priority společné vize.

Soupis hlavních programových priorit naleznete [ZDE](https://www.pirati.cz/assets/pdf/Programové priority Piráti a STAN.pdf) 
