---
date:         2020-09-23
category:     blog
tags:         exekuce legislativa
layout:       post
title:        "Výbor vykuchal novelu exekučního řádu a odmítl návrhy Pirátů. Statisíce lidí v dluhových pastech chce nechat bez pomoci"
image:        /assets/img/articles/2020/kolarik.jpg
---

Praha, 23. září 2020 – Nová pravidla pro exekuce, která by mohla ulevit statisícům Čechů, nezískala podporu poslanců Ústavně právního výboru Sněmovny. Z obsáhlé vládní novely tak nezbylo takřka nic, co by pomohlo zkrotit divokou situaci v exekučním byznysu. 

> „Jsem zklamaný z toho, že se dnes poslanci nepostavili na stranu lidí a shodili ze stolu vše, o čem mělo smysl debatovat. Jediné pozitivní úpravy, které se prokousaly do společného usnesení, jsou chráněný účet, přednostní hrazení jistiny před úroky a odpuštění některých veřejnoprávních dluhů,” říká autor návrhu místní příslušnosti exekutorů, pirátský poslanec Lukáš Kolářík, a dodává: „Neprošla ani hojně diskutovaná teritorialita, kterou Piráti navrhovali dle principu 1 dlužník = 1 exekutor v místě bydliště. Udivuje mě to zejména proto, že i sám premiér Babiš ve svých prohlášeních zmiňoval potřebu najít kompromis u slučování exekucí. Poslanci za ANO však dneska hlasovali disciplinovaně jako jeden muž proti všem variantám teritoriality, které byly na stole.” 

Mezi změny, které naopak přijaty byly, patří například přesun 300 milionů ze státního rozpočtu exekutorům na zastavení bagatelních exekucí do 1500 korun. To však neznamená zrušení dluhu. Věřitelé tedy budou moci své pohledávky opětovně přihlásit k exekučnímu vymáhání. 

> „Je to nechutná malá domů v přímém přenosu. Z peněz daňových poplatníků přilepšíme pochybným exekutorům typu Juraj Podkonický nebo Dalimila Míka, který je mimochodem sponzorem hnutí ANO. Jsou to přesně ti exekutoři, kteří nedodržovali zákon a nespojovali úkony u jednoho dlužníka, za což jim teď budeme ještě platit,” dodává Kolářík.

Pirátům neprošel ani návrh, aby Exekutorská komora povinně zveřejňovala vybraná data z Centrální evidence exekucí. Ty jsou zásadní pro zkvalitnění práce Ministerstva spravedlnosti, které nyní nemůže exekutorský byznys kvalifikovaně regulovat. Všechny návrhy načtou Piráti znovu v rámci druhého čtení a pokusí se přesvědčit plénum Sněmovny, aby tyto zásadní změny schválilo. 
