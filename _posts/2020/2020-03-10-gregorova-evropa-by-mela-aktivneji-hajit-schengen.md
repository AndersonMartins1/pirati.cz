---
date:         2020-03-10
category:     blog
tags:         mezinárodní lidská-práva bezpečnost
layout:       post
title:        "Komentář europoslankyně Markéty Gregorové: Evropa by měla být aktivnější při ochraně schengenského prostoru"
image:        /assets/img/articles/2020/gregorova.jpg
author:       Mediální odbor
--- 



Brusel, 10. března 2020 - Turecko od pátku 28. února přestalo bránit syrským uprchlíkům ve vstupu do Evropy. Navzdory dohodě z roku 2016, kdy Evropská unie finančně přispívala Turecku na zajištění uprchlíků výměnou za to, že zůstanou v Turecku. Erdogan tuto dohodu již mnohokrát použil jako vyjednávací výhružku. Po syrském náletu na Idlib ve čtvrtek 27. února, kdy zahynulo 33 tureckých vojáků působících v rámci turecké invaze do Sýrie, uvedl výhružku v praxi.

Davy lidí se objevují pouze v Řecku, nikoli třeba na bulharsko-turecké hranici. Je tedy vysoce pravděpodobné, že jsou uprchlíci tlačeni Turky, aby vytvářeli nápor právě na řecké hranici. Řecko je odmítá vpustit dovnitř a používá slzného plynu i ostrých nábojů; Turecko zase zablokovalo cestu zpět a turečtí politici si situaci točí a neustále reportují další a další šokující zprávy. Tím se uprchlíci dostali do patové situace - a Evropská unie také.

Strach politiků migrační situaci řešit nás přivedl do situace, kdy nám může diktátor vyhrožovat a diktovat si podmínky. EU by měla být řádově aktivnější a ne jen pasivně čekat. Čekáme co s uprchlíky, čekáme jak se dohodne Erdogan s Putinem ohledně Sýrie, čekáme na všechno. Měli bychom okamžitě vypovědět již porušenou dohodu z roku 2016 a začít se se situací vypořádávat tak, aby neumírali na hranicích lidé - ale ani nekontrolovaně nepronikali do schengenského prostoru. Na hranicích musíme vyřešit, kteří uchazeči mají na azyl právo a kteří se musí vrátit do svých domovských zemích. Ničemu ale nepomůže, když u toho do nich budeme střílet.

Z krátkodobého hlediska je potřeba jednostranně posílit Frontex, aby situaci přímo na hranicích řešil. Dlouhodobě je pak třeba zavést funkční azylový systém. Možným řešením je zavedení společného balíku peněz, do něhož všechny státy přispívají a ty státy nebo třeba i regiony, které se rozhodnou žadatele o azyl přijmout, z něj také mohou brát.

Piráti budou o tento přístup v Evropském parlamentu usilovat a apelují na vlády zemí včetně té české, aby nesklouzávaly k jednoduchému populismu, ale racionálním řešením.
