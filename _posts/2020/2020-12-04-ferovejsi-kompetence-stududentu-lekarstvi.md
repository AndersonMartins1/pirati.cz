---
date:         2020-12-04
category:     blog
tags:         zdravotnictví legislativa
layout:       post
title:        "Piráti prosadili férovější zapojení mediků do praxe a apelují na zrušení jejich pracovní povinnosti"
image:        /assets/img/articles/2020/tresnak-richterova-malikova.jpg
author:       
---
 



Praha, 4. prosince 2020 – Pirátům se dnes podařilo opravit nelogický vládní návrh, který by umožňoval v případě nouze studentům všeobecného lékařství vykonávat činnost sestry, včetně sestry zubního lékaře. Tato úprava už se ovšem nevztahovala na studenty zubního lékařství. Medik-stomatolog přitom na lékařské fakultě studuje několik let a jeho kolega všeobecný lékař absolvuje jen týdenní stomatologickou stáž. Přijatý pozměňovací návrh Pirátů toto nesmyslné pravidlo narovnává a umožňuje v zubních ordinacích působit studentům obou oborů. 

> „Pokud by byl návrh přijat bez našeho pozměňovacího návrhu, vznikla by absurdní situace, kdy student Všeobecného lékařství bude mít kompetence k výkonu činnosti zubní instrumentářky, zatímco student Zubního lékařství nikoliv. Jak je uvedeno v odůvodnění našeho pozměňovací návrhu, studenti Zubního lékařství po ukončených čtyřech semestrech a absolvování předmětu Preklinické zubní lékařství mají dostatečné znalosti a praktické dovednosti k tomu, aby mohli vykonávat povolání zubní instrumentářky pod odborným dohledem zubního lékaře,” uvedl podrobnosti poslanec Pirátů Petr Třešňák.

> „Přijetí našeho návrhu na získání způsobilosti po čtyřech semestrech má několik praktických příznivých dopadů – studenti stomatologie v praxi často chtějí pracovat jako asistenti zubního lékaře, což doteď nebylo možné. Za druhé, pokud student z nějakého důvodu nedokončí studium stomatologie ve vyšším ročníku, bude mít alespoň kvalifikaci umožňující výkon povolání zubní instrumentářky,” upozornila pirátská poslankyně Olga Richterová. 

> Piráti měli výhrady i k tomu, že byl návrh prosazován v období legislativní nouze a upozornili na dlouhodobě neřešené problémy personálních kapacit. „Změny probíhají bez širší diskuse se všemi subjekty – dochází poté přesně k těmto nedodělkům. Dále toto velmi dobře ukazuje, jak potřebná je diskuse o nelékařských zdravotnických povoláních. Také si prosím uvědomme, jak s mediky obecně zacházíme a jak reflektujeme jejich připomínky k systému vzdělávání. Když pak ale přijde COVID, tak najednou zjistíme, jak moc je potřebujeme. Všem, kteří místo studia nyní v nouzovém stavu nastoupili do nemocnic, patří ohromný dík. Tito lidí ale studují primárně pro to, aby se stali lékaři, a ne aby vykrývali dlouhodobé personální problémy českého zdravotnictví. Apelujeme na to, aby se medici co nejdříve mohli vrátit plnohodnotně ke studiu a pracovní povinnost jim byla zrušena,” uzavřel poslanec Petr Třešňák.
