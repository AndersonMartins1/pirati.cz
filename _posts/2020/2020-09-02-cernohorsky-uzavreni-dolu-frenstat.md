---
date:         2020-09-02
category:     blog
tags:         okd životní-prostředí průmysl
layout:       post
title:        "Dobývací prostor Dolu Frenštát se zmenší na nezbytnou velikost potřebnou k jeho likvidaci, slíbili ve Sněmovně zástupci státu"
image:        /assets/img/articles/2020/cernohorsky-stul.jpg
--- 



 

Praha 2. září 2020 – Likvidace Dolu Frenštát, jediného dolu v Beskydech, jde po více než 25 letech do finále. Vyplývá to ze závěrů dnešního jednání se zástupci ministerstev, těžařské společnosti OKD, státního podniku DIAMO a se starosty obcí spadajících do dobývacího prostoru. Setkání inicioval pirátský poslanec Lukáš Černohorský, který jednání o likvidaci svolal již potřetí. 

> Účelem dnešního setkání bylo nalezení shody na scénáři definitivního uzavření dolu. „Do procesu likvidace je důležité zapojit starosty dotčených obcí tak, aby celý proces proběhl co nejrychleji a aby obce nakonec mohly získat pozemky spadající do tzv. dobývacího prostoru. Konečný termín bude nyní záviset na výsledcích EIA a spolupráci DIAMO se samosprávami,” komentoval Lukáš Černohorský, který se doly v Moravskoslezském kraji zabývá dlouhodobě. 

Dobývací prostor totiž dosud dotčeným obcím bránil v jejich rozvoji. Proto se na jednání dohodlo, že se dobývací prostor zmenší na nezbytnou velikost potřebnou k likvidaci dolu a po dokončení prací se zcela zruší. K tomu může dojít po převzetí dolu společností DIAMO, s.p., které je plánováno na 1. ledna 2021. Veřejně to na jednání přislíbil ředitel odboru hornictví Ministerstva průmyslu a obchodu Zbyněk Sochor.

Finance na uzavření dolu půjdou ze státního rozpočtu a dle ředitele státního podniku DIAMO Ludvíka Kašpara již byly prostředky započítány do vládního programu na likvidaci dolu, čímž by se v nejbližší době měla zabývat vláda.  

> „Jsme rádi, že se od minule diskuze hodně posunula a že už řešíme konkrétní věci a termíny. Na minulém jednání nám OKD představilo tři možné varianty – možnou těžbu, udržování dolu a likvidaci dolu. Nyní jsme se už bavili jen o likvidaci a o tom, jak se můžeme do procesu zapojit. Těším se, až skončí veškeré práce a po Dole Frenštát zbyde už jen zelená louka. To pak všechny, kteří nám s tím pomohli, pozveme na slavnostní sečení louky a společně to oslavíme,“ komentoval výsledky jednání Stanislav Uruba, předseda spolku Naše Beskydy, který bránil těžbě v CHKO Beskydy spolu se starosty.
