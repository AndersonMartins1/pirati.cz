---
date:         2020-12-03
category:     blog
tags:         konopí zdravotnictví legislativa
layout:       post
title:        "Piráti: OSN přehodnotila přístup ke konopí, cesta k racionální regulaci ale bude ještě dlouhá"
image:        /assets/img/articles/2020/tomas-vymazal-alej.jpg
author:       
---



Praha, 3. prosince 2020 – Komise OSN pro omamné látky středečním hlasováním schválila odstranění konopí ze Seznamu IV Jednotné úmluvy OSN o omamných látkách, na němž se nachází látky považované Komisí za obzvláště nebezpečné a škodlivé, bez léčebného potenciálu. Toto rozhodnutí Pirátská strana vítá – jde o krok sice malý, ale správným směrem.

Hlasování proběhlo na základě podnětu Světové zdravotnické organizace, návrh byl však schválen těsným poměrem 27 ku 25 hlasům. Pro návrh, a tedy pro možné plné využití léčebného potenciálu konopí, se vyslovila valná většina evropských zemí a USA. Proti byly naopak například Rusko nebo Čína.

> „Ačkoliv byly výsledky hlasování těsné, jsou jasnou indikací toho, že na mezinárodním poli dochází k rostoucímu uvědomění si zbytečnosti přílišné regulace zacházení s konopím, která hraje do karet pouze obchodníkům na černém trhu a farmaceutickým gigantům,” komentoval Tomáš Vymazal, poslanec za Piráty.

> „V kontextu dnes již prokázaných léčebných vlastností je přehodnocení zařazení konopí zcela na místě. Ač představuje rozhodnutí Komise skvělou zprávu, cesta k racionální regulaci konopí a potažmo všech psychotropních látek na mezinárodní úrovní bude ještě dlouhá. Není přijatelné, aby látky s tak odlišným profilem rizika, jako jsou psilocybin a heroin, byly zařazeny do stejné kategorie,” dodala vedoucí meziresortního týmu Návykové chování, Janka Michailidu.

> „Komise hlasovala též o několika dalších návrzích, jako je vyřazení extraktů a tinktur z konopí či CBD produktů s nízkým obsahem THC ze seznamů omamných a psychotropních látek,” dodal Vymazal. „Tyto návrhy se prosadit nepodařilo. Například regulace CBD tedy prozatím zůstává v rukou národních států a stanovisko Evropské komise ohledně CBD produktů pocházejících z konopí je pro evropský trh stále rozhodující. I ve světle odstranění konopí ze Seznamu IV však stále zůstává otázkou, zda lze na úrovni Spojených národů dosáhnout racionální regulace psychotropních látek,” uzavřel pirátský poslanec.

 
