---
date:         2020-05-15
category:     blog
tags:         školství
layout:       post
title:        "Podpořme více učitele při návratu dětí do škol, vyzývají Plagu Piráti"
image:        /assets/img/articles/2020/barton.jpg
author:       Mediální odbor
---  

Praha, 15. května 2020 – Podle Pirátů je nutné poskytnout školám a učitelům větší podporu s ohledem na současnou nelehkou situaci. Na učitele jsou kladeny vyšší nároky při práci s dětmi a jejich postupnou adaptací vzhledem k obtížným podmínkám spojeným se zajištěním hygienických opatření a obnovením provozu škol. Piráti se  proto spojili s odborníky z terénu a podpořili přípravu manuálu s cílem poskytnout učitelům v práci s dětmi dostatečnou oporu. „Materiál poskytuje návod a doporučení, jak s dětmi pracovat s ohledem na možné propady v jejich chování a prožívání po návratu do škol. Řeší na co se v práci s dětmi zaměřit a čeho se vyvarovat. Takový ucelený materiál v terénu prozatím chybí. Proto jsme se rozhodli vyzvat ministra Plagu k tomu, aby ministerstvo školství podpořilo distribuci tohoto manuálu do škol,” uvádí pirátský poslanec Lukáš Bartoň. 

Celé znění otevřeného dopisu:

*Vážený pane ministře,*

*v souvislosti s postupným návratem dětí do škol považujeme posílení podpory školám a učitelům v práci s dětmi za zcela zásadní. Nacházíme se ve zcela výjimečné situaci, která bude z hlediska práce s dětmi a jejich postupnou adaptací klást na učitele ve školách vyšší nároky a požadavky. Z toho důvodu jsme v kontaktu a podporujeme kolegy z terénu, kteří připravili pro školy krizový plán. Jeho cílem je podpořit a připravit učitele na možné propady v chování a prožívání dětí při návratu do škol, poskytnout jim dostatečnou oporu v tom, jak na takové situace reagovat a především, jak těmto situacím předcházet.*

*Materiál se zaměřuje na charakteristické změny v prožívání krizové situace v čase a poskytuje návod, jak s dětmi po návratu do škol pracovat, na co zaměřit svou pozornost a čeho se naopak vyvarovat. Vzhledem k tomu, že má každá věková skupina v souvislosti s prožíváním krizové situace a postupnou adaptací svá specifika, poskytuje materiál konkrétní doporučení pro učitele v mateřských, základních a středních školách.*

*Materiál obsahuje jak teoretické, tak i praktické informace. Byl tvořen tak, aby se jeho části daly využít k tisku a k dopisování poznámek. Záštitu nad tímto dokumentem převzala Odborná společnost pro prevenci rizikového chování, OSPRCH, z.s., Česká odborná společnost pro inkluzivní vzdělávání, ČOSIV, z.s., Asociace Montessori ČR, Asociace malých inovativních škol a Férová škola.* 

*Vzhledem k tomu, že v této chvíli v terénu takový podpůrný a ucelený materiál pro školy chybí, apelujeme na Vás, aby Ministerstvo školství, mládeže a tělovýchovy tento materiál využilo a podpořilo jeho další distribuci do škol. Materiál je určen k volnému šíření.*

S úctou a pozdravem,

**Lukáš Bartoň**, poslanec PSP ČR za Plzeňský kraj, místopředseda Školského výboru a předseda Podvýboru pro regionální školství
**Lenka Kozlová**, poslankyně PSP ČR, členka Školského výboru a předsedkyně Podvýboru pro mládež a volnočasové aktivity
**Česká odborná společnost pro inkluzivní vzdělávání**, ČOSIV, z.s.

### Odkazy 

* [Manuál pro učitele (pdf)](/assets/pdf/az-se-sejdeme-ve-skole.pdf)
