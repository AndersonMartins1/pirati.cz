---
date:         2020-10-07
category:     blog
tags:         bezpečnost zahraničí evropská-unie lidská-práva
layout:       post
title:        "„Turecko je třeba ostře odsoudit!“ Europoslankyně Gregorová promluvila o Náhorním Karabachu"
image:        assets/img/articles/2020/marketa-gregorova1.jpg
---



Brusel. 7. 10. 2020 – Pirátská europoslankyně Markéta Gregorová dnes na plenárním zasedání vyzvala čelní představitele EU, aby zahájili jednání s oběma stranami konfliktu o Náhorní Karabach. Arménie i Ázerbájdžán by měly neprodleně zastavit bombardování obydlených oblastí, které si již vyžádaly oběti na obou stranách. Je třeba ostře odsoudit Erdoğanovo Turecko za vojenskou podporu a militantní prohlášení, které rozdmýchávají válečné plameny a ohrožují stabilitu celého regionu. 

> „Pro mě jako členku předsednictva Euronestu je neuvěřitelně skličující být svědkem takové bouře otevřeného nepřátelství mezi dvěma členskými zeměmi,“ zahájila dnes své vystoupení na plenárním zasedání ve věci konfliktu o Náhorní Karabach europoslankyně za Českou pirátskou stranu Markéta Gregorová. 

> „Ze všeho nejdřív musí Arménie i Ázerbájdžán okamžitě přestat mířit na civilisty. Nejméně čtyři novináři už byli před pár dny těžce raněni a o civilních obětech jsme den co den informováni z obou stran – zejména v důsledku bombardování obydlených oblastí,“ apelovala dále Gregorová ve svém vystoupení. 

> Druhou podmínkou deeskalace konfliktu je podle Gregorové stažení okolních mocností v čele s Erdoğanovým Tureckem: „Sousední mocnosti by se měly zdržet jakéhokoli přilévání ohně do válečných plamenů, ať už militantními prohlášeními nebo jakoukoli vojenskou podporou. Kdokoli se těchto činů účastní, vystavuje region riziku ztráty další stability a brání jakémukoli pokusu dostat válčící strany k jednacímu stolu. Erdoğanovo Turecko v tomto ohledu jedná zcela nezodpovědně a je třeba jej ostře odsoudit všemi politickými silami,“ uzavřela Gregorová. 

Projekt Východního partnerství si klade za cíl podpořit integraci šesti zemí, mezi nimi právě i Arménie a Ázerbájdžánu, do evropského společenství, a zrodil se před 11 lety v Praze. Toto partnerství podle Gregorové zavazuje EU, aby věnovala probíhajícímu konfliktu svou plnou pozornost a hrála proaktivní roli v jeho mírovém řešení. Vyzvala proto vysokého představitele Unie pro zahraniční věci a bezpečnostní politiku Josepa Borella, aby neprodleně zahájil jednání s oběma stranami konfliktu.

