---
date:         2020-11-30
category:     blog
tags:         životní-prostředí
layout:       post
title:        "Komentář Dany Balcarové: Piráti podpořili demonstraci za rychlé ukončení spalování uhlí. Apelují na vládu, aby chránila klima a pomohla uhelným regionům"
image:        /assets/img/articles/2020/balcarova-demonstrace-uhli.jpg
author:       
---


Praha, 30. listopadu 2020 – Jako předsedkyně Výboru pro životní prostředí plně podporuji dnešní happening „Konec uhlí TEĎ - demonstrace za rychlý a spravedlivý konec uhlí”, který organizují české environmentální iniciativy a studenti z hnutí Fridays For Future. Jeho cílem je co nejrychlejší ukončení spalování uhlí. Podle ministra průmyslu a obchodu Karla Havlíčka je totiž Česká republika schopna od uhlí odstoupit až od roku 2038, to je ale z hlediska ochrany klimatu velice pozdě. Ministr životního prostředí Richard Brabec k tématu zatím mlčí, i když právě on je za ochranu klimatu zodpovědný. O útlumu uhlí v České republice má již v pátek rozhodovat vládní Uhelná komise. Bohužel bez účasti odborníků a v pozměněném složení.

Dnešní demonstrace má za cíl upozornit na to, že vládní uhelná komise bude již 4. prosince 2020 rozhodovat o útlumu uhlí v České republice. Ve hře jsou roky 2033, 2038 a 2043. Abychom se vyhnuli nejhorším dopadům klimatické krize, jako jsou například dlouhá sucha a další extrémní projevy, musíme od spalování uhlí odstoupit co nejdříve. I já budu žádat ministra Brabce, aby hlasoval pro rok 2033, který je dle mého názoru nejzazší možný, jinak nebude Česká republika konkurenceschopná a propásneme ambiciózní cíle států EU.  

Já sama bohužel nemám možnost v pátek hlasovat, z Uhelné komise mě totiž ministři Brabec a Havlíček odvolali a nahradil mě pan poslanec Jan Zahradník z ODS. Jedná se o člověka zastávajícího dva názory – jednak, že klimatická změna není reálná, přičemž zpochybňuje závěry vědeckého panelu OSN. A druhý, že kdyby změna klimatu probíhala, rozhodně za ni nemůže lidská činnost. Názor ministra Brabce na klimatickou změnu je nejspíš pokrokovější, proč ale koalice na podnět poslance ANO do komise nominovala právě pana Zahradníka, není jasné.   

Piráti se snaží dělat vše pro to, aby byly útlum spalování uhlí a obnova uhelných regionů realizovány co nejdříve a spravedlivě. Zajistíme, aby finance na ochranu klimatu byly čerpány efektivně a transparentně. Chceme, aby do roku 2050 Česká republika dosáhla uhlíkové neutrality a já jsem ráda, že v boji nejsme sami a máme podporu environmentálních hnutí.
