---
date:         2020-08-19
category:     blog
tags:         sněmovna legislativa
layout:       post
title:        "Piráti oficiálně předložili návrh na zmrazení platů poslanců a dalších ústavních činitelů pro rok 2021. Má státu ušetřit až půl miliardy"
image:        /assets/img/articles/2020/ivan-bartos-pult.jpg
--- 


Praha, 19. srpna 2020 – Piráti dnes nahráli do sněmovního systému návrh zákona na zmrazení platů poslanců, senátorů a dalších ústavních činitelů pro rok 2021. Tento záměr avizovali již minulý týden s tím, že pomůže ušetřit státní kase víc jak půl miliardy korun. 

> „Při červnovém jednání o rozpočtu jsme se pokoušeli ve Sněmovně prosadit úspory na straně vlády a nákladů jednotlivých ministerstev, které by pomohly snížit deficit. Pan premiér s ministry bohužel všechny naše snahy zablokoval a prosadil rekordní schodech půl bilionu korun. Rozhodli jsme se tak najít alespoň část úspor jinde, tedy u poslanců a ústavních činitelů. V současné krize považujeme za nepatřičné, aby se jim zvyšovaly platy,“ zdůvodnil krok předseda Pirátů Ivan Bartoš s tím, že by se navrhovaná legislativa měla projednat zkráceně, tedy jen v prvním čtení. Začít by měla platit od 1. ledna 2021. 

> „Kromě toho připravují Piráti spolu s poslanci dalších stran komplexnější legislativu, která bude vázat růst platů politiků na celkový vývoj ekonomiky. Nikoliv pouze na průměr finančního ohodnocení ve státním sektoru, jak je tomu nyní. Návrh předložíme, jakmile budou k dispozici potřebná data o stavu ekonomiky,“ dodal Bartoš.

Podrobnější informace o obou návrzích zákonů ohledně platů senátorů, poslanců a ústavních činitelů lze najít [ZDE](https://www.pirati.cz/tiskove-zpravy/bartos-zmrazeni-platu-politikum.html).
