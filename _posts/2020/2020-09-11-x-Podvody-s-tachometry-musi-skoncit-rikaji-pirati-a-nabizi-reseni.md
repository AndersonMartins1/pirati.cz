---
date:         2020-09-11
category:     blog
tags:         tachometr auta podvody
layout:       post
title:        "Podvodné přetáčení tachometrů stojí Čechy miliardy korun ročně, vláda s tím nic nedělá. Piráti připravují vlastní řešení "
image:       /assets/img/articles/2020/polanský.jpg
---


Praha, 11. září 2020 - Piráti upozorňují na to, že v Česku i přes sliby ministerstva stále přetrvává problém se stáčením tachometrů. Ročně se tak podle statistik prodá až 300 tisíc podvodně upravených ojetých vozů, kupující tím přichází až o 27 miliard korun. Tyto praktiky přitom ohrožují i bezpečnost silničního provozu a mají negativní dopad na životní prostředí, říká pirátský poslanec Ondřej Polanský, který se podvodům s ojetými auty dlouhodobě věnuje. Podle něj se o problému ví již řadu let, vláda ale dosud žádné pořádné řešení nepředstavila, na což doplácí nejvíce občané. Piráti tak připravují vlastní návrh legislativy, který by měl situaci napravit.


 > „Na českém trhu se ročně prodá asi 300 tisíc ojetých vozů se stočeným tachometrem, většinou jde o bývalá firemní auta. To představuje bezmála tisíc trestných činů podvodu denně, které z drtivé většiny zůstávají neodhalené a nepotrestané,“ popisuje Polanský.


 > „Jde o propracovanou kriminální činnost, kterou provází i manipulace s údaji v servisních knihách a v knihách jízd firemních vozů. Za velmi zvláštní považuji i to, že digitální GPS knihu jízd umožňují dodavatelé průběžně editovat a originální data o najetých kilometrech se mažou už po několika měsících. U mladších vozů by přitom mohly snadno poskytnout důkaz a sloužit jako cenný zdroj informací,“ poukazuje Polanský.


Stočený tachometr zvyšuje cenu vozu v průměru o 20 %. Pět let staré auto menší velikosti stočené o 100 tisíc kilometrů může být podle analýz prodáno dráž až o třetinu. Průměrná škoda způsobená kupujícímu se v průměru pohybuje kolem 50 tisíc korun, u vozů střední a vyšší třídy může jít až o 100 tisíc korun, jak vyplývá z kvalifikovaných odhadů Asociace prodejců použitých automobilů - autobazarů (APPAA). Tomu odpovídají i informace publikované v Německu, odkud pochází pětina ojetin prodaných v ČR. Ukazují, že již v roce 2011 byla dle zjištění německé policie stočením tachometru zvýšena cena ojetiny v průměru o 3 400 eur. Ojedinělým jevem není ani dvojí stáčení při dovozu ojetých aut ze zahraničí.
 

 > „Podvody tak stojí kupující v úhrnu mezi 15 a 27 miliardami korun ročně. Do této částky ale nejsou započteny další miliardové újmy vzniklé kupujícím následkem zatajení informací o haváriích vozidla a také předčasných opravách. Je to ovšem problém celé Evropské unie. Jen v Německu sdružení ADAC odhadovalo v roce 2013 škody na 6 miliard eur ročně,“ doplňuje poslanec. Piráti se problematice intenzivně věnují a rádi by v Poslanecké sněmovně konečně podnítili řešení problému.


 > „Negativní dopady se totiž nepromítají jen do rodinných rozpočtů občanů, ale i do bezpečnosti provozu na silničních komunikacích a také mají vliv na životní prostředí. Našim cílem je konečně rozhýbat úřady, aby se problémem zabývaly. Země jako Belgie nebo třeba sousední Slovensko situaci vyřešily zavedením certifikátu vozidla CarPass, kam se zapisují údaje o stavu tachometru při jakékoliv silniční kontrole, servisní prohlídce a podobně. Počet podvodů zde skokově spadl z 40 % na téměř nulu.  České ministerstvo dopravy tuto cestu však dlouhodobě odmítá, přestože právě Česká republika má pověst jakési autodílny Evropy. V současnosti pracujeme na důkladné analýze slabých míst a na návrzích změn legislativy,“ uzavírá Polanský.
