---
date:         2020-03-06
category:     blog
tags:         volby 
layout:       post
title:        "Piráti a Starostové spojili síly pro nadcházející krajské volby v Olomouckém kraji, spolupráci oceňují předsedové obou stran"
image:        /assets/img/articles/2020/bartos-rakusan.jpg
author:       Mediální odbor
--- 


Praha, 6. března 2020 - Česká pirátská strana a hnutí Starostové a nezávislí budou v krajských volbách v Olomouckém kraji kandidovat společně. O vytvoření společné kandidátky pro krajské volby rozhodli hlasováním členové olomouckých organizací obou stran. 


> „Oceňuji, že došlo k dohodě se STAN na krajské spolupráci v Olomouckém kraji. Ostatně tento model se nám v kraji osvědčil i v rámci zastupitelstev jednotlivých měst, jako jsou Olomouc, Prostějov či Zábřeh. Dohoda na krajské úrovni do nadcházejících voleb je tak logickým vyústěním fungujícího a přirozeného partnerství. O možnostech společné práce se Starosty ostatně hovořil i šéf strany Vít Rakušan na Celostátním fóru Pirátů v Ostravě. Dohodnuté koalice si velice vážím nejen proto, že programovou synergii často nacházíme i při naší práci ve Sněmovně,” řekl předseda Pirátů Ivan Bartoš.


> „Zkušenosti Starostů a nasazení Pirátů dle mého názoru můžou předznamenávat velkou šanci na vítězství v nadcházejících podzimních volbách. Piráti i STAN jsou si hodnotově a programově velice blízcí i na celostátní úrovni. Považuji to i za jasný signál pro voliče, kteří na podzim  nemusí složitě vybírat mezi dvěma blízkými stranami, ale mohou volit tuto konstruktivní formu spolupráce ve prospěch Olomouckého kraje,” říká předseda STAN Vít Rakušan.


Lídrem společné kandidátky bude zástupce hnutí STAN, olomoucký zastupitel a ředitel Správy kolejí a menz Univerzity Palackého Josef Suchánek. Dvojkou společné kandidátky a lídryní Pirátů bude zkušená komunální zastupitelka a dlouholetá ambasadorka Rekonstrukce státu Zdeňka Dvořáková Kocourková ze Šumperka.
