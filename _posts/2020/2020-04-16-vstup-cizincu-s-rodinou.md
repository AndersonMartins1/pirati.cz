---
date:         2020-04-16
category:     blog
tags:         koronavirus lidská-práva
layout:       post
title:        "Dovolte vstup cizincům, kteří mají v ČR rodinu, apeluje poslanec František Kopřiva"
image:        /assets/img/articles/2020/kopriva.jpg
author:       Mediální odbor
--- 

 

Praha, 16. dubna 2020 – Poté, co vláda uzavřela hranice, se mnoho rodin ocitlo rozdělených. František Kopřiva, místopředseda sněmovního Výboru pro Evropské záležitosti, proto interpeloval ministra vnitra Jana Hamáčka s dotazem, kdy a za jakých okolností vláda umožní vstup cizincům, kteří se v důsledku uzavření hranic ocitli odloučeni od svých rodin v Česku. Momentálně platí výjimka pro vstup na území ČR pouze pro manžele a děti. Nařízení vlády nezohledňuje osoby blízké, jako jsou nesezdané páry, registrovaní partneři a členové širší rodiny. 

> „Dočasné omezení cestování za současné situace chápu. Bohužel se ale mnoho rodin, které byly zvyklé na volný pohyb v otevřené Evropě, ocitlo rozdělených. Spousta lidí nemůže využít úzkou výjimku. Ta se totiž nevztahuje na nesezdané páry ani širší rodinu. Stejně tak vládní výjimka nepočítá s registrovanými partnery. Pendleři si pak musí vybrat mezi zaměstnáním v zahraničí a rodinou v Česku. Vláda by měla co nejdříve umožnit rodinám se shledat a například zapojit zmíněné skupiny přednostně do systému chytré karantény,” uvedl poslanec Kopřiva.

Kopřiva dále připomíná, že situaci mají složitou i čeští pendleři, kteří si nyní musí vybrat mezi rodinou a zaměstnáním v sousedních státech. Čeští občané přitom od 14. dubna mohou vycestovat do zahraničí za účelem „péče o rodinu”. Piráti chtějí dát stejnou možnost cizincům pro vstup do ČR. 


[Celé znění interpelace](https://pirati.cz/assets/pdf/Interpelace_ rozdělené rodiny.pdf). 

