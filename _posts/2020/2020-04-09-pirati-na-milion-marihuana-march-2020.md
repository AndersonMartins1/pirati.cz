---
date:         2020-09-04
category:     blog
tags:         konopí legalizace
layout:       post
title:        "Piráti budou opět součástí Million Marihuana March. Kromě průvodu se zúčastní i debat s odborníky na Žofíně "
image:        /assets/img/articles/2020/mmm2019.jpg
---



Praha, 4. září 2020 – Piráti se opět zúčastní pochodu Million Marihuana March za legalizaci konopí. Ten se tentokrát koná v sobotu 5. září. Piráti budou stejně jako během předchozích ročníků součástí průvodu z Karlova náměstí, který začne ve 13 hodin. Pochod povede přes Václavské náměstí, Náměstí Republiky, Staroměstské náměstí a přes Mánesův most na Klárov na Malé straně. Odpoledne proběhne odborná debata na Slovanském ostrově. Mezi účastníky akce budou i poslanci Poslanecké sněmovny Parlamentu ČR za Piráty Tomáš Vymazal, František Kopřiva a Ondřej Profant.


Od 16:30 proběhne v malém sále v přízemí Paláce Žofín odborná beseda o legislativě a série přednášek o využití konopí. Hosty debaty budou Jindřich Vobořil, odborník na drogovou problematiku, Rita Kočárová, výzkumnice terapeutického seberozvojového potenciálu psychedelik, Robert Veverka, předseda spolku Legalizace.cz a expert na reformu drogové politiky a Janka Michailidu, vedoucí expertního týmu Návykové chování v rámci Pirátské strany.


 > „Legislativní situace týkající se konopí je nadále neudržitelná nejen u nás, ale i ve světě. Profitující černý trh vede k podpoře organizovaných zločineckých skupin a k lidskému utrpení, které nám nesmí být lhostejné. Desítky let prohibice a represí nepřinesly kýžené ovoce a jediným správným a celospolečensky prospěšným řešením se ukazuje být povolení pěstování, přechovávání a užívání konopí pro vlastní potřebu a následně i vznik regulovaného trhu," uvedl účastník chystané debaty a také kandidát Pirátů na senátora, Robert Veverka.


 > „Pirátská strana dlouhodobě usiluje o nastavení racionální a funkční regulace psychotropních látek zaměřené na prevenci a snižování rizik. Tyto snahy se projevují jak našimi aktivitami ve Sněmovně i na nižších úrovních politiky, tak mimo jiné již tradiční podporou událostí jako je Million Marihuana March,” komentuje pirátské angažmá Janka Michailidu, další z hostů debaty a vedoucí pirátského meziresortního týmu Návykové chování.

