---
date:         2020-06-03
category:     blog
tags:         kontrola-moci-a-mocných sněmovna
layout:       post
title:        "Bývalý člen SPD zvolen do kolegia NKÚ přes odpor Pirátů. Nemá zkušenosti a jde o politickou nominaci, říká poslanec Černohorský"
image:        /assets/img/articles/2020/cernohorsky1.jpg
author:       Mediální odbor
---  
 

Praha, 3. června 2020 – Piráti se ve středu postavili proti nominaci Michala Šmucra do kolegia Nejvyššího kontrolního úřadu (NKÚ). Poukázali u něj na nedostatek relevantních zkušeností a jeho úzké vazby na stranu Svoboda a přímá demokracie. Šmucr byl i přes jejich odpor zvolen. „Pan Šmucr je bývalým členem SPD, podílel se na jejím programu, v životopisu nemá žádné zkušenosti s audity, kontrolní činností nebo právem. Jeho nominace je tedy čistě politická,“ okomentoval pirátský poslanec Lukáš Černohorský.

> Prezident Nejvyššího kontrolního úřadu Miloslav Kala navrhl jméno Michala Šmucra jako nového člena kolegia v květnu. Ve středu se nominací zabývala i Poslanecké sněmovna, nakonec byl Šmucr přes námitky Pirátů zvolen. „Nevěřím tomu, že pan Kala bez jakéhokoliv tlaku rozhodl o nominaci Michala Šmucra, který je hlavním autorem programu SPD, působil ve firmě místopředsedy SPD Radima Fialy a minimálně do nedávna byl členem SPD a poradcem Andreje Babiše,“ komentoval volbu místopředseda Kontrolního výboru Lukáš Černohorský s tím, že má obavy, že Šmucr poškodí dobré jméno NKÚ.

> „Obávali jsme se, že by to vedlo k poškození dobrého renomé NKÚ. Tohoto kandidáta jsme proto s Piráty nepodpořili, protože chceme zachovat kvalitu výstupů NKÚ a k témuž postoji jsme vyzvali i ostatní sněmovní strany. I přes dřívější politické nominace držely strany jistý standard nominandů na členy NKÚ. Životopis pana Šmucra nenasvědčuje tomu, že by měl zkušenosti s kontrolní činností nebo že by vedl jakýkoliv kontrolní či auditní orgán ve státním sektoru,“ dodal Černohorský. 

> „Když se podívám na odůvodnění kvalifikace pana Šmucra, nabývám dojmu, že bych také mohl být zvolen do kolegia NKÚ. S kontrolní činností mám zkušenosti z dozorčí rady městské společnosti a jako předseda Kontrolního výboru Prahy 2. Ale jsem přesvědčen, že ani toto není dostatečná kvalifikace pro takovou vrcholnou funkci,” reagoval na zvolení Šmucra i pražský pirátský kandidát do Senátu Robert Veverka.
