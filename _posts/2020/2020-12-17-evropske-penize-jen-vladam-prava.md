---
date:         2020-12-17
category:     blog
tags:         evropská-unie lidská-práva finance
layout:       post
title:        "Peksa: Podařilo se nám podmínit čerpání evropských peněz vládou práva"
image:        /assets/img/articles/2020/peksa.jpg
author:       
---




Brusel, 17. prosince 2020 – Poslanci Evropského parlamentu schválili nařízení, jehož cílem je ochránit finanční prostředky Evropské unie před členskými vládami, které ohýbají právní stát. Nové nařízení umožňuje stopnout platby z evropského rozpočtu zemím, v nichž porušování zásad právního státu ohrožuje unijní peníze.

Vlády tak budou nově při pokusu o narušení zásad právního státu riskovat, že ztratí přístup k fondům EU. Nová směrnice začne platit od 1. ledna 2021.

> „Na dodržování podmínek bude dohlížet Komise. Ta při podezření, že došlo k porušení pravidel, navrhne spuštění ochranného mechanismu proti dotyčné vládě. Následně budou zmrazeny platby členskému státu,“ vysvětluje přesný postup pirátský europoslanec Mikuláš Peksa. V dalším kroku bude o navrhovaných opatřeních prostřednictvím kvalifikované většiny hlasovat Rada.

> „Nařízení zahrnuje taktéž ochranu pro koncové příjemce financí, mezi které se řadí například zemědělci, studenti nebo nevládní organizace. Ti budou moci prostřednictvím webové platformy podat stížnost přímo Komisi. Na základě ní dostanou od Unie částku, se kterou počítali. Tenhle princip je opravdu důležitý, nový zákon tady důsledně myslí na obyčejné lidi, kterým tak nemůže chybující vláda ublížit,“ představuje jeden z principů nového zákona Peksa.

Díky Parlamentu se nový zákon nevztahuje pouze na zneužití finančních prostředků například v případech korupce nebo finančních podvodů, ale zároveň se bude týkat přímého porušení základních zásad právního státu. Nařízení obsahuje konkrétní ustanovení, které přesně vyjmenovává oblasti, na jejichž porušování bude dohlíženo. Legislativa obsahuje pouze zcela nerozporné faktory jako nezávislost soudů.

> „Je to završení dlouhodobého snahy nepodporovat zkorumpované vlády a dotační olicharchy. Mám obrovskou radost, že se nám podařilo něco takového v Evropském parlamentu dojednat. S Piráty jsme přes rok tlačili na to, aby toto opatření vešlo v platnost, jedním z mnoha základních kamenů k tomu byla červnová rezoluce europarlamentu ve věci střetu zájmů Andreje Babiše. Tohle je velké vítězství pro všechny občany EU. Teď už se může Maďarsko s Polskem stavět na hlavu, zákon je prostě schválený a platí,“ dodává Peksa.

!(Právní stát)[https://pirati.cz/assets/img/articles/2020/pravni_stat.jpg]
