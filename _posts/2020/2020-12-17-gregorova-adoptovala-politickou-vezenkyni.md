---
date:         2020-12-17
category:     blog
tags:         evropská-unie lidská-práva zahraničí
layout:       post
title:        "Europoslankyně Gregorová vyzývá politiky k adopci politických vězňů z Běloruska. Sama se ujala studentky Kasyi"
image:        /assets/img/articles/2020/gregorova.jpg
author:       
---



Praha/Brno/Brusel, 17. prosince 2020 – Do jejího bytu vtrhli ozbrojení policisté a začali ho prohledávat. Studentku Kasyu pak zatkli a neprávem uvěznili. Ve vazbě čeká na soudní proces už několik týdnů. Kasya patří ke 155 politickým vězňům, kterých se zastala nová iniciativa #WeStandBYyou, jejíž součástí se stala pirátská europoslankyně Markéta Gregorová.

> „I v Česku to byli studenti, kteří mé generaci před 31 lety umožnil žít život, který nyní žiji – ve svobodné a demokratické společnosti. Kasya a s ní další studenti i ostatní Bělorusové se v těchto dnech snaží získat totéž pro svou zemi a svou budoucnost. Kasyi poskytnu svou maximální podporu. A vyzývám běloruské orgány, aby ji stejně okamžitě propustili,“ cituje Markétu Gregorovou [organizace Libereco](https://www.lphr.org/en/belarus-gefangene-patenschaften-prisoners-godparenthood/), která iniciativu #WeStandBYyou (#StojímePŘIvás) spustila.

Kasya Budzko je aktivistkou Svazu běloruských studentů a studentkou Běloruské státní pedagogické univerzity. Byla zadržena letos 12. listopadu v rámci trestního řízení podle čl. 342 část 1 trestního zákoníku Běloruské republiky za „organizování nebo účast na skupinových akcích, které závažným způsobem narušují veřejný pořádek“. Její byt prohledávali policisté a Kasya je v současné chvíli ve vyšetřovací věznici KGB.

> „Chtěla bych vyzvat další české politiky a političky, aby se k iniciativě připojili. Máme s Bělorusy hodně společného. Česká republika je historicky uznávaným symbolem studentského boje za svobodu. Bělorusové dnes tuhle sílu potřebují na své straně. Ukažme, že při nich stojíme,“ vyzvala Gregorová.

Smyslem iniciativy je, aby se veřejně činné osobnosti zasadily o medializaci osudů 155 politických vězňů v Bělorusku, kterým je k dnešnímu dni odpírána svoboda Lukašenkovým režimem. Osobnosti politického a veřejného života mají možnost převzít patronát („adoptovat“) nad jedním z vězňů a využít svůj vliv a své komunikační kanály, aby vyprávěly jejich příběh.

> Podle Gregorové může zadržené podpořit svým dílem každý: „Chtěla bych vyzvat i širokou veřejnost, aby apelovala na svoje zástupce, ať se do iniciativy zapojí a vynesou na světlo tvář a příběh někoho z neprávem zadržených. A každý může někomu ze zadržených třeba poslat dopis,“ dodala europoslankyně.

Kasyina korespondenční adresa je: Main Post Office, PO box 8, 220050, Minsk. Další informace jsou k nalezení [zde](http://spring96.org/en/news/49539).
