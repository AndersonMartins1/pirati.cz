---
date:         2020-07-08
category:     blog
tags:         vláda energetika kontrola-moci-a-mocných
layout:       post
title:        "Piráti vyzvali dopisem vládu k odtajnění smluv o dostavbě Dukovan. Občané musí mít nad projektem za 162 miliard kontrolu, říká šéf strany Ivan Bartoš"
image:        /assets/img/articles/2020/bartos-tresnak.jpg
author:       Mediální odbor
---   




Praha, 8. července 2020 – Předseda Pirátů Ivan Bartoš vyzval dnes dopisem premiéra Andreje Babiše, aby zveřejnil smlouvy ohledně dostavby jaderné elektrárny Dukovany. Řada z nich je totiž stále v režimu utajení, a tudíž se k nim nemůže dostat veřejnost, experti a ani poslanci. „Dostavba Dukovan má podle odhadů vyjít až na 162 miliard korun a bude mít velké dopady na ceny energií pro občany a obecně celou ekonomiku České republiky. Příprava projektu tak musí probíhat maximálně transparentně pod veřejnou kontrolou a za podmínek, které budou co nejvýhodnější pro stát a všechny obyvatele,“ uvedl Bartoš.

> „Obrátil jsem se písemně na pana premiéra s žádostí o zveřejnění smluv, které plánují vláda či jednotlivá ministerstva uzavřít ve věci dostavby jaderné elektrárny Dukovany. Řadu z nich totiž vláda stále ponechala v utajeném režimu ‚vyhrazené‘, což ztěžuje poslancům přípravu na jednání a znemožňuje kontrolu veřejností i experty,“ popsal šéf Pirátů důvody, které ho vedly k odeslání dopisu. Jedná se podle něj zejména o rámcové smlouvy a prováděcí smlouvy mezi vládou, společností ČEZ a případně dalšími firmami, včetně dceřiných společností ČEZ,  které řeší jednotlivé smluvní vztahy. 

> „Vzhledem k tomu, že jsme v tomto volebním období za Piráty prosadili zrušení výjimky z registru smluv pro ČEZ a další státní firmy, tak budou všechny tyto smlouvy po podpisu stejně zveřejněny. Neexistuje tedy logický důvod, proč neumožnit veřejnou kontrolu již nyní,“ dodal Bartoš.

Piráti již minulý měsíc předložili vládě [seznam požadavků](https://www.pirati.cz/tiskove-zpravy/dukovany-dostavba-reseni-piratu.html) na zefektivnění, zprůhlednění a snížení ceny projektu dostavby Dukovan. Za zásadní například považují, aby se projekt definoval až na základě aktualizované energetice koncepce ČR a ne té z roku 2015, aby případný záměr nerealizoval ČEZ, ale stát. A to ať již z důvodu úspor, tak z důvodu bezpečnosti. Ministerstvo průmyslu a obchodu i ČEZ však změnu odmítají a nadále trvají na nevýhodném modelu, kdy by obří záměr dotovali formou příspěvku spotřebitelé.

![Celé znění dopisu předsedy Pirátů Ivana Bartoše premiérovi](https://pirati.cz/assets/img/articles/2020/dopis-smlouva-dukovany.jpg).
