---
date:         2020-09-29
category:     blog
tags:         kontrola-moci-a-mocných transparentnce
layout:       post
title:        "Komentář Vojtěcha Pikala: Piráti odmítají zákulisní dohody ohledně nového šéfa antimonopolního úřadu. Žádají vládu o otevřené výběrové řízení"
image:        /assets/img/articles/2020/vojtech-pikal.jpg
---


Praha, 29. září 2020 - Před dvěma týdny po dlouhodobém tlaku Pirátů jednal konečně prezident Miloš Zeman s šéfem antimonopolního úřadu Petrem Rafajem o jeho možném odvolání. A to z důvodů množících se skandálů a kontroverzí kolem Rafajovy osoby. Vzhledem k tomu, že se celý proces děje za zavřenými dveřmi, veřejnost nemá sebemenší informace o budoucnosti vedení jednoho z nejvýznamnějších nezávislých regulačních orgánů. Podle informací zveřejněných Lidovými novinami má být už dokonce rozhodnuto nejen o rezignaci Petra Rafaje, ale také o novém předsedovi, kterým má být současný náměstek ministra vnitra Petr Mlsna. Piráti takový postup zásadně odmítají a vyzývají vládu, aby post šéfa antimonopolního úřadu obsadila na základě výsledku výběrového řízení.

Netransparentními a korupčními poměry ve vedení antimonopolního úřadu se Piráti zabývají již dva roky. Jsme rádi, že vláda vyslyšela konečně naši výzvu po odvolání Petra Rafaje z pozice šéfa této instituce. Nicméně už v naší první interpelaci na premiéra Andreje Babiše jsme žádali, aby vláda postupovala striktně podle zákona. Ten jasně stanovuje, že vláda musí předložit formální návrh na odvolání předsedy úřadu a pokud jsou naplněny zákonné důvody k jeho odvolání, prezident návrhu vyhoví. Místo toho ovšem předseda vlády Andrej Babiš a místopředseda vlády Jan Hamáček šli za prezidentem zcela neformálně. Po jejich schůzce je na Hradě vystřídal samotný Petr Rafaj. Obsah i výsledek obou jednání není veřejnosti znám a na povrch vyplynuly informace z médií, že už je nejen rozhodnuto o rezignaci Petra Rafaje, ale i osobě nového předsedy, kterým má být podle Lidových novin současný náměstek ministra vnitra Petr Mlsna. Takový postup Piráti odmítají.

Ačkoliv je výběr nového šéfa antimonopolního úřadu čistě v pravomoci vlády, ta by měla napravit současnou pošramocenou pověst úřadu a zajistit transparentní výběr nového předsedy. Jedině tak lze veřejnosti navrátit důvěru v rozhodovací činnost úřadu. Nový předseda by měl být vybrán na základě kritérií odbornosti, manažerských schopností a vize pro úřad. Zároveň by kandidát měl být respektovanou autoritou v oboru soutěžního práva. Další čistě politické jmenování předsedy ÚOHS povede akorát  k prodloužení neuspokojivého stavu a špatnému vedení úřadu. To je nepřípustné s ohledem na jeho vysoce odbornou povahu činnosti, dozorové pravomoci vůči zadavatelům i velkým účastníkům na trhu a objemu kontrolovaných finančních prostředků v řádu stovek miliard korun. Přitom zdravý, vysoce odborný a funkční antimonopolní úřad je jedním z největších dluhů polistopadového vývoje.

Vyzýváme proto vládu, aby návrh na jmenování nového šéfa antimonopolního úřadu vzešel z výsledků otevřeného veřejného výběrové řízení a ne zákulisních politických dohod. Vláda má historickou šanci napravit dlouhodobý deficit v oblasti soutěžního dohledu a měla by ji využít. V opačném případě se poměry na ÚOHS nezlepší.
