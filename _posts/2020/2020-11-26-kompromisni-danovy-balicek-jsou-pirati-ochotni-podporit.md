---
date:         2020-11-26
category:     blog
tags:         finance rozpočet
layout:       post
title:        "Piráti jsou ochotní přijmout kompromisní podobu daňového balíčku, na zachování slevy na poplatníka ale trvají"
image:        /assets/img/articles/2020/mikulas-ferjencik999.jpg
author:       
---



Praha, 26. listopadu 2020 – Schválení daňového balíčku Sněmovnou vyvolalo neobvyklý zájem médií i veřejnosti zejména v souvislosti s rozsáhlými škrty v rozpočtech samospráv. Kromě toho zaujal i neobvyklý přístup Andreje Babiše žádajícího senátory o úpravu svého návrhu schváleného poslanci ANO. Andrej Babiš, který v minulosti zpochybňoval účel Senátu a ministryně Alena Schillerová, která v souvislosti s ním zmiňovala slovo „špína“, se spoléhají na to, že senátoři jejich chyby napraví. Poslanec Mikuláš Ferjenčík, autor odhlasovaného návrhu na zvýšení slevy na poplatníka, která spravedlivě pomůže všem lidem bez rozdílu, nadále trvá na tom, že tato úprava by měla být zachována. 

> Mikuláš Ferjenčík, člen Rozpočtového výboru, uvedl: „Sněmovna nejdříve přijala můj návrh na slevu na poplatníka, přes 9 tisíc navíc pro každého poplatníka ročně. Teprve následně byl přijat návrh premiéra snižující daně z 20,1 % na 15 %, podle kterého člověk s minimálním platem dostane 700 Kč navíc a např. poslanec 7 tisíc, s čímž jsme nesouhlasili. Sleva na poplatníka je spravedlivější, má nižší rozpočtové dopady, je efektivnější a jedná se o snadno upravitelný technický parametr. Přesto hnutí ANO zvedlo ruku i pro návrh premiéra, čímž způsobili obří výpadek příjmu veřejných rozpočtů. Proto nyní Senát bude jednat o nápravě celé šlamastiky, do které se premiér sám umotal. Senát totiž musí předejít velkému propadu rozpočtu obecních a krajských samospráv, který nyní hrozí. Protože si uvědomujeme, že v Senátu máme dva zástupce a ve Sněmovně 22, jsme ochotní přistoupit na kompromis. Tím je daňový sazba ve výši 17 %, sleva na poplatníka mezi 27 a 30 tisíci korun za rok a nadále trváme na tom, aby byla sleva navázaná na průměrnou mzdu. Chceme také rozpočtové kompenzace pro obce a kraje, aby nedošlo k likvidaci samospráv. Věříme, že pokud by Senát návrh schválil v těchto parametrech, mohl by mít úspěch v PSP.“
