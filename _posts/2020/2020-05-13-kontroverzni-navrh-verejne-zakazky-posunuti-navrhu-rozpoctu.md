---
date:         2020-05-13
category:     blog
tags:         sněmovna legislativa korupce zdravotnictví
layout:       post
title:        "Piráti varovali před vládním návrhem zákona o veřejných zakázkách a posunem termínu pro návrh rozpočtu"
image:        /assets/img/articles/2020/tk48schuze.JPG
author:       Mediální odbor
---  


Praha, 13. května 2020 – Piráti dnes na brífinku před mimořádnou schůzí Sněmovny komentovali kontroverzní zákon o zadávání veřejných zakázek, možný posun termínu návrhu rozpočtu, ošetřovné pro rodiče či poskytnutá data epidemiologického vývoje. Piráti pak předeslali, že chtějí na jednání pléna zařadit bod k podpoře skupin obyvatel, na které vláda zapomněla, a bod k financování Smartwings a ČSA.

> „Vláda chtěla na jednání pléna zařadit zásadní prokorupční změnu zákona o zadávání veřejných zakázek. Zákon by umožnil v těch nejzranitelnějších případech, kdy je pouze jeden uchazeč ve výběrovém řízení, odstranit kontrolní mechanismy, které brání tomu, aby se zakázky pro jednoho dodavatele zneužívaly. Vypadá to, že se dodatečně legalizují pochybení, ke kterým tu došlo při zadávání veřejných zakázek,” uvedl předseda poslaneckého klubu Jakub Michálek, na jehož návrh bude nakonec zákon z jednání pléna vyřazen. 

> Návrh zákona ohledně prodloužení lhůty pro předložení návrhu státního rozpočtu okomentoval pirátský poslanec Tomáš Martínek: „Podle odborníků na statistické vykazování by případné prodloužení o měsíc mohlo přinést více škody než užitku. Zásadní statistická data tu nebudou a návrh bude následně stejně projednán na vládě a ve Sněmovně, kde by mohl být v případě změn ekonomických indikátorů přijat pozměňovací návrh. I v případě přijetí odkladu budeme předkládat návrh, který by měl zajistit zveřejnění ministerského návrhu státního rozpočtu nejdéle 30. září 2020, aby se odborná veřejnost mohla podílet na jeho připomínkování.”

> Místopředsedkyně Pirátů Olga Richterová upozornila, že vláda stále nezvládla najít shodu ohledně ošetřovného pro rodiče. „Rodiče se přitom musí tento týden rozhodnout, zda děti do školy pošlou či nikoliv, přitom stále nevědí, jaké budou podmínky pro nárok na ošetřovné. Podle nás je logické, aby tam, kde bude škola otevřena v omezeném režimu, nebylo možné ošetřovné plošně odebírat,” vysvětlila Richterová. Ta se dále vyjádřila k poskytování dat pro vědce, kteří nyní získali pouze hrubý podklad, který však rozhodně není dostatečný. Nakonec Richterová předeslala, že na dnešním jednání navrhne nový bod týkající se skupin obyvatel, na které vláda zapomněla: „Opomenuti byli dohodáři platící pojištění, kterých je asi 150 tisíc, zaměstnanci s částečným menším úvazkem, kteří mají jako primární živnostenský list a osoby bez zdanitelných příjmů. To všechno jsme navrhovali již v minulosti a nyní se k tomu chceme vrátit.”

> Bod týkající se státní záchrany soukromé aerolinky Smartwings na jednání pléna chce zařadit pirátský poslanec Jan Lipavský: „Vládní záchrana Smartwings a ČSA nedává vůbec ekonomický smysl a bude to stát státní rozpočet minimálně 2,5 miliardy korun nad rámec podpory, kterou stát přislíbil všem podnikatelům. Záchrana jednoho pracovního místa by vyšla ročně na 1,5 milionu korun. Premiér Babiš se tím opět dostává do střetu zájmů, jednak proto, že vlastník Smartwings Šimáně je Babišovým přítelem a zároveň protože jeho svěřenský fond vlastní podíl ve firmě opravující letadla, jejichž zákazníkem jsou také Smartwings. Očekávám, že vláda bude chtít schválit pomoc rychle, toto je proto jedna z posledních šancí se o věci pobavit.”
