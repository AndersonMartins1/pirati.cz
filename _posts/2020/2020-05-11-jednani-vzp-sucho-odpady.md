---
date:         2020-05-11
category:     blog
tags:         životní-prostředí zemědělství 
layout:       post
title:        "Výbor pro životní prostředí se bude zabývat zákonem o obalech a suchem v ČR"
image:        /assets/img/articles/2020/balcarova-elfmark.jpg
author:       Mediální odbor
---  
 


Praha, 11. května 2020 – Výbor pro životní prostředí projedná ve středu druhou část balíčku odpadové legislativy – změnový zákon a vládní novelu zákona o obalech. K těmto dvěma zákonům bude na výboru projednáno celkem 27 pozměňovacích návrhů, z čehož čtyři požadují zálohování PET lahví. Na jednání výboru byli přizváni také ministři životního prostředí a zemědělství, aby podali zprávu o jednotlivých krocích, které podnikají ministerstva proti kritickému suchu. 

> „Vzhledem ke kritickému suchu jsem na program výboru zařadila bod Informace Ministerstva životního prostředí a Ministerstva zemědělství o ochraně před kritickým suchem v České republice. Budeme se ptát ministrů na konkrétní kroky, které ministerstva aktuálně připravují. Je nezbytné, abychom postupovali systematicky, musíme kompletně změnit přístup ke krajině – nehledět na ni jen jako na výrobní prostředek a prostor, kam umístit investici – musíme se o ni začít skutečně starat, a ne o tom jen mluvit. Středeční výbor bude opět otevřen pro veřejnost prostřednictvím online streamu,“ uvedla pirátská poslankyně Dana Balcarová.

> „Na základě provedených studií a zkušeností ze zahraničí je jasné, že zálohování může výrazně pomoci dosažení cílů třídění a potažmo i recyklace PET a hliníku. Proto chci, aby zálohování bylo umožněno dobrovolně neboť z analýz jednoznačně nevyplývá, že zavedení povinného zálohování je v případě ČR jediné a nejlepší řešení. Podávám pozměňovací návrh, který toho má dosáhnout a podporuji podobné návrhy dalších poslanců,“ doplnil pirátský poslanec František Elfmark.

Výbor pro životní prostředí se sejde ve středu v 11 hodin. Jeho [jednání](https://www.psp.cz/sqw/hp.sqw?k=4612&z=13900) bude dostupné prostřednictvím online přenosu na [stránkách Poslanecké sněmovny](https://www.psp.cz/sqw/hp.sqw?k=1357&fbclid=IwAR2cQhYObAMnifs7ZTP0gB2Kh8SbgLFdgpmQlI28-LM7y-zb3ZOKmv0U5d8) . 
