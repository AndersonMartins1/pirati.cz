---
date:         2020-10-08
category:     blog
tags:         dezinformace vzdělávání
layout:       post
title:        "„Pravda bolí“ – startuje kampaň europoslankyně Gregorové věnovaná dezinformacím"
image:        assets/img/articles/2020/marketa-gregorova1.jpg
---



Praha 08. 10. 2020 – Europoslankyně za Pirátskou stranu Markéta Gregorová zahajuje kampaň s názvem #pravdabolí, která se zaměřuje na fenomén dezinformací. Kampaň je vyústěním dlouhodobé snahy Markéty Gregorové téma dezinformací v České republice medializovat, vyjasnit jeho pojmy, popsat fungování, upozornit na jeho nebezpečnost a představit nejnovější mechanismy. Jejím vrcholem bude 27. října 2020 konference.

> „Neustále o tom slýcháme z médií, čteme to na sociálních sítích: dezinformace, fake news, manipulace. Jelikož chybí ucelená představa o tom, co dezinformace jsou, všechny dosavadní snahy vysvětlit fenomén dezinformací spíš dál podněcují informační chaos a stávají se součástí dezinformační hry. Naše kampaň #pravdabolí chce tenhle začarovaný kruh prolomit,“ vysvětluje Markéta Gregorová.

> „Nebudeme dělit veřejnost na chytřejší a manipulovatelnější část, ale spíš ukazovat, že obětí dezinformací se může stát každý, a že pojem dezinformací by se neměl stát jen další tématem kulturních válek, neboť právě na to mnohé dezinformační strategie spoléhají. My chceme tentokrát zahrnout do společného dialogu úplně všechny,“ dodává pirátská europoslankyně.

Kampaň probíhá na sociálních sítích a provází ji série [článků](https://gregorova.eu/historie-dezinformaci-jak-se-vyvijely-nastroje-politickeho-boje-a/) napříč českými online médii, které se věnují vybraným aspektům dezinformací – obecným mechanismům jejich fungování, centrům jejich šíření, ale i konkrétním příkladům dezinformačních kampaní v jednotlivých zemích a nejnovějším taktikám v oblasti dezinformací, jako je „deep fake“ nebo „spamufláž“. 

Jedním z plánovaných vrcholů kampaně bude konference, která se uskuteční 27. 10., přičemž 13. 10. bude v závislosti na stavu epidemiologických opatření učiněno rozhodnutí, zda konference proběhne offline, anebo online. Konference představí některé z osobností odborné scény, která se věnuje fenoménu dezinformací – účast již přislíbila například Laďka Mortkowitz Bauerová, první Češka, která kontroluje pro Facebook pravdivost obsahu, nebo Jonáš Syrovátka, projektový koordinátor v Prague Security Studies Institute, věnující se zejména informačnímu vlivu Ruské federace. Nebudou chybět ani novinářky a novináři, kteří v minulosti dokázali proniknout do konkrétních dezinformačních kampaní.

> „Naše kampaň je osvětová. Chceme rozšířit povědomí o současných tendencích ve světě dezinformací mezi celou českou veřejnost, chceme se bavit s nejmladšími uživateli internetu o nebezpečí, které přináší třeba sociální síť TikTok, chceme se bavit s těmi nejstaršími o tom, jak fungují řetězové maily. Pravda bývá nepříjemná, může bolet, jak naznačuje náš trochu provokativní hashtag, ale jedno je jisté: existuje. Jakkoli se dezinformátoři snaží vyvolat dojem, že ne. Naše kampaň jim do téhle hry chce hodit vidle,“ uzavírá Markéta Gregorová.

Kampaň, jejíž web s aktuálními informacemi najdete ne [http://pravdaboli.eu/](http://pravdaboli.eu/), je financována z prostředků frakce Evropského parlamentu Greens/EFA.
