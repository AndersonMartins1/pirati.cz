---
date:         2020-07-28
category:     blog
tags:         kontrola-moci-a-mocných vláda
layout:       post
title:        "Premiér až po roce zareagoval na kritiku Pirátů vůči vedení antimonopolního úřadu. Vláda konečně navrhne po řadě kauz odvolání jeho předsedy"
image:        /assets/img/articles/2020/vojtech-pikal.jpg
---  

 

Praha, 27. července 2020 – Premiér Andrej Babiš po dlouhodobé kritice Pirátů na vedení Úřadu pro ochranu hospodářské soutěže (ÚOHS) navrhne prezidentu republiky odvolání předsedy úřadu Petra Rafaje. Piráti na nekalé praktiky na ÚOHS upozornili již loni, a to i v Poslanecké sněmovně, kde její pirátský místopředseda Vojtěch Pikal varoval ohledně klientelistických vazeb předsedy ÚOHS. Vláda tehdy ale odmítla situaci řešit i přes řadu kontroverzních kauz kolem Rafaje.

> Necelý rok od první interpelace Vojtěcha Pikala k odvolání předsedy antimonopolního úřadu Petra Rafaje vyšly najevo další alarmující skutečnosti o poměrech ve vedení jednoho z nejvýznamnějších dozorových orgánů. „Ukázalo se, že si předseda Rafaj financoval vlastní byt z rozpočtu samotného úřadu. Ten pod jeho vedením také protizákonně dělil zakázku, což je činnost, kterou má ze zákona sám stíhat. Již dříve předseda Rafaj čelil kritice za to, že dosazoval do klíčových pozic ÚOHS své příbuzné nebo osoby ze svého okolí. Bývalý člen rozkladové komise Jiří Švachula dokonce skončil ve vazbě v souvislosti s manipulací veřejných zakázek,“ vysvětluje situaci Vojtěch Pikal. 

> „Je na místě, že pan premiér po více než roce začal v této věci podnikat aktivní kroky a vláda konečně navrhla odvolání Ing. Rafaje prezidentu republiky. Nicméně kauzy spojené s ÚOHS ukazují, že problém je systémový a odvoláním svého předsedy se poměry na úřadu nemusí změnit. Nezbytná je proto komplexní reforma ÚOHS,” popisuje pirátský poslanec

Piráti podporují model představený platformami Rekonstrukce státu, Oživení a Transparency International, který by zmírnil koncentraci rozhodovací moci v rukou jedné osoby a zefektivnil fungování ÚOHS. Na klíčových bodech reformy se na kulatém stolu konaném 25. června 2020 shodli zástupci Pirátů, ANO, KDU-ČSL, STAN i vlády.

