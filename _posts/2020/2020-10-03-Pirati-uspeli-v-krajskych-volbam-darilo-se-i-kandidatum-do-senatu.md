---
date:         2020-10-03
category:     blog
tags:         volby regiony senát
layout:       post
title:        "Piráti slaví úspěch v krajských volbách, mají přes sto zastupitelů. Dařilo se i jejich kandidátům do Senátu"
image:        assets/img/articles/2020/120603858_10157921409759039_776273729442480799_o.jpg
---


Praha, 3. října 2020 - Piráti výrazně uspěli v krajských volbách, mají přes sto zastupitelů. V prvním kole senátních voleb zaznamenala největší úspěch Adéla Šípová, která v kladenském obvodu postupuje z prvního místa. „Mám velkou radost, že nám lidé opět dali důvěru, a mohli jsme tak splnit naše předsevzetí, tedy mít po volbách nejméně 100 krajských zastupitelů. Pokořili jsme tím další metu politiky a máme skvělou šanci propojit naši sněmovní, senátní, krajskou i komunální agendu v zájmu našich občanů. Jsme za to hluboce vděční a věříme, že důvěru voličů nezklameme, stejně jako jsme nezklamali v minulosti. Děkujeme všem, kteří přišli k volbám a také všem, kteří Piráty na cestě doprovázejí, fandí nám a pomáhají nám uskutečnit naše cíle,“ okomentoval výsledky předseda Pirátů Ivan Bartoš.


 > „Piráti nabízí v krajích otevřené a transparentní vedení bez korupce či trafik, jenž bude naslouchat místním obyvatelům. Budeme se zasazovat o zpřístupňování informací pro občany, zkvalitnění zdravotních i sociálních služeb, lepší dostupnost bydlení, využívání nových technologií i zapojení místních lidí do rozhodování. Je vidět, že voliči stojí o změnu a chtějí spolu s námi konečně vybudovat kraje, na které budeme moci být hrdí,“ popsal Bartoš s tím, že je rád také za úspěch kandidátů na senátory. 


 > „Tři z našich kandidátů do Senátu postupují do druhého kola voleb. Konkrétně Adéla Šípová, Daniel Kůs a David Smoljak, který jde do klání s podporou Pirátů, TOP 09 a STAN. Adéla a David získali dokonce ve svém obvodu nejvíce hlasů. Uspěla i pětice dalších senátních kandidátů, které za Piráty podporujeme. Jsme vděční, že lidé ocenili naši dlouholetou práci jak na krajské, tak sněmovní i evropské úrovni. A prosíme, ať dají našim kandidátům hlas i za týden v druhém kole senátních voleb,“ dodal předseda Pirátů. 


 > Na tiskové konferenci k volebním výsledkům vystoupila také Adéla Šípová. „Velice bych chtěla poděkovat všem voličům, kteří do mě vložili svou důvěru, stejně tak děkuji všem lidem, kteří mi pomáhali v kampani. Můj program stojí na třech hlavních pilířích: sociální politice, péči o životní prostředí a transparentním hospodaření s veřejnými financemi. Slibuji, že za tyto priority se poperu a budu je v zájmu občanů našeho kraje neúnavně prosazovat. Prosím všechny, aby mi dali hlas i v druhému kole voleb, a pomohli mi tak můj program naplnit,” uvedla Šípová.
