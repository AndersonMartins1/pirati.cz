---
date:         2020-10-20
category:     blog
tags:         zemědělství evropská-unie dotace
layout:       post
title:        "Peksa: Piráti budou hlasovat pro důrazné zastropování evropských dotací pro zemědělství. Peníze už nepotečou agrobaronům, ale k malým zemědělcům"
image:        /assets/img/articles/2020/co7.jpg
author:       
--- 



Brusel, 20. října 2020 – Evropský parlament tento týden odhlasuje návrh reformy Společné zemědělské politiky, skrze kterou se rozděluje téměř třetina evropského rozpočtu. Piráti podpoří tři jasné pozměňovací návrhy na reformu: zastropování dotací pro velké agrobarony včetně kontroly konečných příjemců, podporu malých zemědělců a ochranu krajiny, klimatu, zvířat a biodiverzity v celé EU.


> „Prosazujeme návrh na maximální výši dotací pro zemědělské farmy. Podpoříme přímý strop ve výši 60 tisíc eur ročně na jednu firmu, což efektivně zastaví penězovod agrobaronům,“ vysvětlil europoslanec Mikuláš Peksa.


> „Zároveň budeme hlasovat pro celkové zastropování evropských peněz konečným vlastníkům firem. Znamená to, že nebude možné jednotlivé firmy rozsekat na stovky malých farem, kterým půjdou dotace. V českých podmínkách to způsobí, že lidem, jako je Andrej Babiš, už nespadne do klína další tučná částka, pomocí níž bude drancovat českou krajinu. Opatření zajistí, že plně podpoříme malé zemědělce, které zároveň budeme finančně podporovat za péči o krajinu a udržitelné hospodaření,“ uvedl Peksa.


> „Obnova krajiny je jednou z našich priorit. Návrhy, které podpoří pirátští europoslanci v Evropském parlamentu, dávají naději, že se nám podaří změnit přístup ke krajině a ochranu klimatu zvládnout. Společná zemědělská politika se musí ubírat racionálním směrem – podpořit šetrné zacházení s půdou i udržitelné zemědělské postupy a narovnat některé prolobované ekonomické nesmysly,“ dodal český poslanec Radek Holomčík.


Společná zemědělská politika má za cíl podporovat zemědělce, zvýšit produktivitu zemědělství a zároveň zajistit stabilní dodávky potravin za rozumné ceny. Důležitá je ale také ochrana přírody a v současné době boj proti suchu, ve kterém můžou obrovskou měrou pomoci právě zemědělci důslednou a šetrnou péčí o krajinu. Podstatné je také to, že Společná zemědělská politika se jako rozpočtová položka postupně každým rokem zmenšuje.


Celá reforma je propojená se Zelenou dohodou pro Evropu (Green Deal), který Evropskou unii připravuje na překonání klimatické nouze a zajišťuje důsledný přechod na bezemisní evropský průmysl. V nedávno přijatém klimatickém zákoně Evropský parlament schválil návrh ambiciózního cíle pro [snížení emisí skleníkových plynů](https://mikulas-peksa.eu/klimaticky-neutralni-cesko-neptejme-se-jestli-ale-jak/) o 60 procent do roku 2030, který znamená pro Česko nutnost okamžitých systémových změn, ve kterých bude hrát omezení velkofarem velkou roli.
