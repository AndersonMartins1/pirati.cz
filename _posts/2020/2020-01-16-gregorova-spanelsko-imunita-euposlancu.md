---
date:         2020-01-16
category:     blog
tags:         evropská-unie zahraničí
layout:       post
title:        "Gregorová: Španělsko porušuje europoslaneckou imunitu"
image:        /assets/img/articles/2019/gregorova99.jpg
author:       Mediální odbor
---


Brusel, 16. ledna 2019 - Pirátští europoslanci spolu s katalánskými Piráty uspořádali ve Štrasburku tiskovou konferenci, týkající se věznění katalánského europoslance Oriola Junquerase. Zatímco europoslanci žádají předsedu Evropského parlamentu, aby přehodnotil své rozhodnutí ohledně ukončení jeho mandátu a přenechal toto rozhodnutí právnímu výboru a plénu Evropského parlamentu, katalánští Piráti zaslali stížnost na postup španělského soudu přímo Evropské komisi. Argument obou kroků je totožný - řádně zvolený kandidát do Evropského parlamentu nemůže být zbaven imunity národním soudem.


> „Prezident Evropského parlamentu se rozhodl obejít výbor pro právní záležitosti a neumožnil ani projednat toto téma na plénu parlamentu. Španělsko ale nemůže rozhodovat o imunitě řádně zvoleného europoslance, zvlášť, když existenci této imunity potvrdil Evropský soudní dvůr. To je velmi nebezpečný precedent a otevřená vrátka šikany poslanců Evropského parlamentu ze strany státní moci,” uvedla europoslankyně Markéta Gregorová.


> „Účelem parlamentní imunity je umožnit voleným zástupcům účinně vykonávat své demokratické funkce, aniž by se obávali zasahování exekutivy nebo soudnictví. Imunita Oriola Junqueras je právně složitá, ale rozhodně jí má být případně zbaven vůlí Parlamentu, nikoli jen jejího předsedy. Je politováníhodné, že španělské soudy nerespektují názor Evropského soudního dvora v otázce, zda se imunita vztahuje na řízení zahájená před volbami,” uvedl německý pirátský europoslanec a právník Patrick Breyer.
