---
date:         2020-12-03
category:     blog
tags:         kontrola-moci-a-mocných evropská-unie zahraničí
layout:       post
title:        "Europoslanec Mikuláš Peksa v informační kampani upozorňuje na úpadek právního státu v Maďarsku"
image:        /assets/img/articles/2020/mikulas-peksa.jpg
author:       
---





Brusel, 3. prosince 2020 – Pirátský europoslanec a člen Výboru pro rozpočtovou kontrolu Mikuláš Peksa spouští informační kampaň o současné situaci v Maďarsku. Jejím cílem je ukázat české veřejnosti problémy, se kterými se Orbánovo Maďarsko potýká. Mikuláš Peksa zve veřejnost na tři webináře v češtině a angličtině, během kterých se bude věnovat nejenom reformám posilujícím autoritářský stát, ale i zneužívání evropských zdrojů pro Orbánovy osobní účely.

[Dnešní webinář](https://www.facebook.com/events/679577939352075/) přivítá jako hosty redaktora Tomáše Brolíka z Respektu, expertku na Maďarsko a Polsko z Amnesty International Šárku Antošovou a studentku historie na Středoevropské univerzitě v Budapešti Ivanu Průchovou. Webinář proběhne v češtině a publiku poskytne přehled o problémech, které od Orbánova nástupu k moci zemi sužují.

Evropská komise letos vydala první [zprávu hodnotící stav právního státu ve všech členských státech EU](https://ec.europa.eu/info/policies/justice-and-fundamental-rights/upholding-rule-law/rule-law/rule-law-mechanism/2020-rule-law-report_cs), Maďarsko z ní spolu s Polskem vyšlo nejhůř. Evropská komise upozornila na omezenou pluralitu médií, reformy soudnictví posilující vliv vlády a obrovský tlak na neziskové a vzdělávací instituce.

Na seminář po Novém roce navážou další dva webináře v angličtině za účasti maďarských akademiků, novinářů a politiků. Tématem bude kontroverzní reforma justice a omezování svobody médií, poslední setkání se zaměří na obohacování Orbána a jeho blízkých ze zdrojů evropských rozpočtů, zatímco ve státě bují korupce.

> „Současná úroveň právního státu v Maďarsku je alarmující. Přesto 42 % Čechů vnímá Viktora Orbána pozitivně, a je dokonce třetím nejpopulárnějším zahraničním politikem dle průzkumu veřejného mínění. V informační kampani se budeme bavit hlavně o tom, jak se Orbán dostal k moci, co se v Maďarsku opravdu děje, jakou roli ve všem hrají evropské instituce a hlavně – jak se vyhnout maďarskému scénáři v Česku,“ uvedl Mikuláš Peksa.  
