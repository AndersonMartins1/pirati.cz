---
date:         2020-06-02
category:     blog
tags:         sněmovna legislativa
layout:       post
title:        "Piráti budou řešit premiérův střet zájmů, volbu do NKÚ a sucho. Na mimořádné schůzi vystaví účet vládě za dobu epidemie"
image:        /assets/img/articles/2020/tk49-2.jpg
author:       Mediální odbor
---  
 

Praha, 2. června 2020 – Kontroverzní vládní novela legalizující střet zájmů, plán Pirátů na boj se suchem s názvem Sucho řešíme teď, volba do kolegia NKÚ či zavedení elektronického stavebního deníku byly tématy pravidelného úterního brífinku Pirátů před pokračováním 49. schůze Poslanecké sněmovny. Předseda Pirátů Ivan Bartoš se rovněž vyjádřil k pokračování mimořádné schůze ve čtvrtek, která se bude věnovat zhodnocení kroků vlády během pandemie, návrhu řešení pro příchod dalších vln a zároveň na ní zazní požadavek na vytvoření komise pro vyšetření podezřelých nákupů zdravotnických pomůcek.

> „Vládou včera prošel návrh zákona zavádějící veřejný rejstřík skutečných majitelů firem. Dle informací ministra vnitra vláda schválila návrh s účelovou výjimkou pro svěřenské fondy, kam premiér Babiš uklidil své firmy. Na tuto výjimku jsme s Piráty jako první upozornili, když vláda chtěla zákon schválit v období krize. V české legislativě by nově nebyla skutečným vlastníkem osoba obmyšlená, tedy premiér, ale správci fondů. Protože jsme přesvědčení, že taková výjimka je nepřípustná, obrátili jsme se jak na Parlamentní institut, tak na přední specialisty na evropské právo s žádostí o vyjádření. Kompatibilitu totiž neposoudil ani speciální orgán Legislativní rady vlády. Spolupracujeme se sněmovními opozičními stranami na potřebných změnách a věřím, že ČSSD, jejíž ministři v této věci nehlasovali, ale i další strany, které alespoň slovem bojují proti netransparentnosti a střetu zájmů, ve Sněmovně vládu přehlasují a legislativu napraví,“ uvedl Ivan Bartoš ke kontroverznímu vládnímu návrhu. 

> Bartoš poté navázal informacemi o čtvrteční mimořádné schůzi: „Budeme jednat o proběhlé vlně epidemie koronaviru, z účtu vládě se chceme poučit pro případnou druhou vlnu. Řešit se budou i skupiny občanů, jako jsou dohodáři, kterým vláda za dva měsíce nijak nepomohla, i když mnozí kvůli krizi padli na dno. těm je třeba pomoci. Vláda na začátku krize vyžadovala součinnost sněmovních stran, kterou jsme okamžitě poskytli, ale ze strany vlády jsme se takového jednání nedočkali. Nedostávali jsme odpovědi na věcné dotazy ani informace, které odborníci a naši voliči pro zvládnutí krize potřebovali. Budeme se též věnovat podezřelým nákupům na Ministerstvu zdravotnictví a podpoříme vznik vyšetřovací komise k nákupům zdravotních pomůcek.” 

> V závěru svého výstupu se Bartoš ohradil proti výrokům premiéra Babiše na adresu měst: „Premiér tvrdí, že se městům na účtech válejí peníze. Územní samosprávy si vytvářejí rezervy, které jsou směřované do strategických investic, například do dopravních staveb, ale i plánovaných oprav a projektů. Narozdíl od vlády se města nezadlužují. Prohlášení pana premiéra jsou tedy nepravdivá. V jiných státech přitom vláda velkým městům, a zejména hlavnímu městu, pomáhá. Naše vláda jim peníze bere.“

> Poslankyně a předsedkyně Výboru pro životní prostředí informovala o plánu Pirátů Sucho řešíme teď: „Čelíme největšímu suchu za posledních 500 let. Pro urychlené řešení problému podpoříme svolání mimořádné schůze Sněmovny navržené poslaneckým klubem STAN. S Piráty jsme také připravili plán Sucho řešíme teď, kde podrobně nastiňujeme řešení, jak se suchem bojovat. Plán stojí na čtyřech pilířích: dostupná a kvalitní pitná voda, zdravá krajina, živá a udržitelná města a motivovaný hospodář. A je rozdělen do tří časových horizontů: Co je třeba řešit teď, co do konce roku a co dlouhodobě. Před další schůzí Poslanecké sněmovny tento plán podrobně představíme veřejnosti i novinářům,“ uvedla poslankyně Dana Balcarová. 

> Poslanec Ondřej Polanský shrnul stanovisko Pirátů k novele zákona o urychlení výstavby infrastruktury: „Připravili jsme množství pozměňovacích návrhů, kterými napravujeme nejkontroverznější části materiálu. Novela není založená na datech, nedošlo k žádnému analytickému vyhodnocení dopadů existujícího zákona. Konkrétně se jedná o předběžnou držbu nebo vstup na pozemky. Místo toho novela ještě výrazněji omezuje vlastnická práva. Do zákona jsme navrhli zavedení elektronického stavebního deníku pro nadlimitní veřejné zakázky, který už schválil Hospodářský výbor. Toto opatření zkvalitní a urychlí výstavbu a omezí riziko korupce. S kolegou Třešňákem jsme pak přišli s návrhy na usnadnění výstavby nabíjecích stanic za účelem podpory elektromobility.“

> Poslanec Lukáš Černohorský se vyjádřil k nominaci Michala Šmucra do kolegia NKÚ: „Pan Šmucr je bývalým členem SPD, podílel na jejím programu, v životopisu nemá žádné zkušenosti s audity, kontrolní činností nebo právem. Jeho nominace je tedy čistě politická. Obáváme se, že povede k poškození dobrého renomé NKÚ. Tohoto kandidáta proto s Piráty nepodpoříme, protože chceme zachovat kvalitu výstupů NKÚ a k témuž postoji vyzývám i ostatní sněmovní strany.“

> Poslanec Lukáš Kolářík v závěru vystoupení zmínil, že na programu jednání Sněmovny jsou též dva tisky zabývající se zbraněmi: „Jeden uvádí naše právo do souladu s EU a druhý, zcela nový zákon o zbraních, přináší mnoho zjednodušení a výhod pro naši střeleckou komunitu, která je u nás v České republice velice disciplinovaná. Návrh přináší nejen částečnou digitalizaci, ale rovněž systém střelecké přípravy, díky které budou jak střelec, tak jeho zbraň, považováni za zálohou státu pro zajišťování vnitřního pořádku nebo bezpečnosti České republiky. Stále platí, že máme možná nejlepší zbraňovou legislativu v Evropě.“
