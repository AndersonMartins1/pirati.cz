---
date:         2020-10-21
category:     blog
tags:         evropská-unie digitalizace
layout:       post
title:        "Konference „Pravda bolí“ se zúčastní české špičky v boji proti dezinformacím. Moderuje Pirátka Gregorová"
image:        /assets/img/articles/2020/marketa-gregorova-4.jpg
author:       
--- 



Praha 21.10.2020 – Europoslankyně za Pirátskou stranu Markéta Gregorová bude v úterý 27.10. moderovat **[konferenci s názvem „Pravda bolí: Boj proti dezinformacím v praxi“](https://www.facebook.com/events/396854378373855/?acontext=%7B%22event_action_history%22%3A[%7B%22mechanism%22%3A%22search_results%22%2C%22surface%22%3A%22search%22%7D]%7D)**. Mezi řečníky figuruje Laďka Morkowitz Bauerová, Jonáš Syrovátka a investigativní novináři Ondřej Kundra a Jan Žabka. Konference, která je vyvrcholením kampaně #pravdabolí, proběhne formou online přenosu.

V úterý 27.10. se od 16 hodin uskuteční konference s názvem „Pravda bolí: Boj proti dezinformacím v praxi“. Vzhledem k epidemiologickým opatřením proběhne konference formou živého přenosu. K jeho sledování a zapojení je zvána široká veřejnost na těchto kanálech: Facebooku **[ZDE](https://www.facebook.com/MEPGregorova)** a YouTube **[ZDE](https://www.youtube.com/channel/UCcf12G_5igxOSZBFSt4eEAQ/featured)**.

> „O dezinformacích pořád všichni jen mluví, v médiích i v politice – jen pan premiér použil ten pojem v poslední době hned několikrát. Ačkoli s dezinformacemi už nějaký čas bojují lidé na mnoha frontách, české veřejnosti stále chybí ucelený přehled. Co to vlastně je, co na ně denně odevšad útočí? Kdo za tím stojí a co tím sleduje? Abych pomohla tohle pro demokracii tak zásadní povědomí budovat, zahájila jsem před časem osvětovou kampaň [#pravdabolí](https://pravdaboli.eu/),“ vysvětluje **europoslankyně za Pirátskou stranu Markéta Gregorová**, která konferenci pořádá a moderuje.

V debatě se představí celkem čtyři elitní osobnosti z oblasti boje proti dezinformacím:

**Jonáš Syrovátka**
Programový manažer v Prague Security Studies Institute, věnující se zejména tématům souvisejícím s dezinformacemi a informačním působením Ruské federace v České republice, autor projektu České volby v éře dezinformací a doktorand Masarykovy univerzity v Brně. Nad tématem dezinformací se pravidelně zamýšlí na svém blogu na Aktuálně.cz.

**Laďka Mortkowitz Bauerová**
Hovoří čtyřmi světovými jazyky a má za sebou více než 20 let zkušeností v novinářské branži. Během nich pracovala pro světové mediální domy jako The New York Times nebo Bloomberg. V současné době pracuje jako zpravodajka AFP a byla první, kdo byl v České republice zodpovědný za ověřování falešných zpráv na sociální síti Facebook. 

**Jan Žabka**
Reportér webu HlídacíPes.org se zálibou v odhalování dezinformací pomocí online nástrojů a se zájmem o novinářskou etiku. Při studiu žurnalistiky v Olomouci působil jako šéfredaktor studentské redakce Houpací Osel. Z factcheckingových aktivit stojí za zmínku jeho spolupráce s mezinárodním investigativním týmem Bellingcat, kdy ověřoval fotografie Andreje Babiše mladšího na Krymu, nebo pátrání po původu videa s falešným prezidentem Zemanem v Číně, za kterým stál internetový producent Kazma.

**Ondřej Kundra**
Zástupce šéfredaktora týdeníku Respekt. Specializuje se na působení cizích mocností na Českou republiku a Evropu, zejména na aktivity Ruska a Číny. Napsal životopis Medy Mládkové Můj úžasný život, Putinovi agenti o ruských tajných službách; a společně s Tomášem Lindnerem pak titul Můj syn terorista o radikalizaci evropských konvertitů a knihu Vendulka o příběhu nejznámější fotografie Československého holocaustu. Za své investigativní články získal několik Novinářských cen a je nositelem ceny Ferdinanda Peroutky.

> „Mívám pocit, že všechny dosavadní snahy vysvětlit fenomén dezinformací vlastně jen dál podněcují informační chaos a stávají se tak de facto součástí dezinformační hry. Pevně doufám, že naše konference pomůže tenhle začarovaný kruh prolomit. Pohled na řečnici a řečníky mě v tomhle smyslu naplňuje nadějí,“ doplňuje Markéta Gregorová.


**Živý přenos bude zahájen v 16 hodin.** Hostitelka v úvodu představí problematiku dezinformací a smysl debaty, po ní bude následovat asi hodinová panelová diskuse. Zhruba **v 17:10 se otevře prostor pro dotazy z publika**, které se budou sbírat formou aplikace **[Sli.do](https://www.sli.do/)** – sledující mohou své **dotazy psát po zadání event kódu #pravdaboli**. Přenos končí o půl šesté.

 

> „Když už se mluví o ‚boji s dezinformacemi‘, sezvala jsem k jednomu stolu čtveřici osobností, které mají z toho ‚bojiště‘ zkušeností jako málokdo jiný. Ráda bych pozvala lidi z médií i široké veřejnosti ke sledování a k zapojení do online diskuse. Věřím, že tohle setkání má potenciál nás všechny posunout dál,“ dodává Markéta Gregorová. 

 

Kampaň, jejíž web s aktuálními informacemi najdete na **[http://pravdaboli.eu/](http://pravdaboli.eu/)**, je financována z prostředků frakce Evropského parlamentu Greens/EFA.
