---
date:         2020-11-12
category:     blog
tags:         ochrana-soukromí šifrování 
layout:       post
title:        "Piráti proti šmírování občanů ze strany evropských vlád. Prolomení soukromí musíme zabránit. Pomozte nám upozornit vládu!"
image:        /assets/img/articles/2020/kolaja.jpg
author:       
---

Brusel, 12. listopadu 2020 – V pondělí zveřejnila rakouská ORF tajný návrh evropských vlád, které se dle něj snaží narušit základy našeho soukromí. Ve jménu boje proti terorismu či dětské pornografii by podle návrhu měla být komunikace na platformách jako WhatsApp nebo Signal přístupná státním orgánům. Doposud jsou zprávy šifrované end-to-end dostupné pouze uživatelům platforem (resp. pouze odesílateli a příjemci). Piráti proto volají po neprodleném zásahu politiků všech názorových proudů, stejně jako ostatních občanů, kteří mohou vyjádřením nesouhlasu pomoci chránit naše soukromí. Pomozte nám a kontaktujte vládu s tím, že takové prolomení soukromí je nepřípustné.



Návrh nové legislativy se nijak neliší od útoků ze strany vlád, které se dlouhodobě snaží podkopat šifrování a soukromí. Jako argumenty jim slouží slib omezení organizovaného zločinu, šíření dětské pornografie či teroristického obsahu.



> „Neexistuje nic jako částečná zadní vrátka v rámci komunikace on-line. Pokud vládám dovolíme nahlížet do našeho soukromí, začínáme přicházet nejen o něj, ale i o svobodu. Zabezpečení komunikace on-line je i jasnou prioritou Evropského parlamentu. Tato pozice je známá již od roku 2017. Zároveň se jedná o jednu z nejdůležitějších priorit Pirátů,“ říká Marcel Kolaja, místopředseda Evropského parlamentu.



> „Je technicky nemožné garantovat přístup k bezpečně zašifrované komunikaci výhradně v zákonných případech. Ve chvíli, kdy aplikace, jako je například WhatsApp, otevřou možnost nahlédnutí do soukromých konverzací, bezpečnost je jednou provždy zničena. Přístup jednoduše nebudou mít pouze a výhradně národní vlády,“ dodává Mikuláš Peksa, europoslanec a předseda Evropské pirátské strany.



> „Situace je přesně opačná, než jak tvrdí předsednictvo Rady EU. Neexistuje totiž žádná zlatá střední cesta mezi podporou lidských práv, bezpečím firem, států i společnosti jako celku a prolamováním koncového šifrování. Proto žádáme jasné odmítnutí návrhu ze strany zástupců členských zemí. Prosíme všechny občany o to, aby nám pomohli a co nejdříve kontaktovali svou vládu,“ uzavírá Markéta Gregorová, poslankyně Evropského parlamentu.


Prosím, pomožte nám a kontaktuje vládu České republiky. Stačí [tento přiložený text](https://pirati.cz/assets/pdf/Dopis_šifrování.pdf) podepsat a zaslat na e-mail: posta@vlada.cz
