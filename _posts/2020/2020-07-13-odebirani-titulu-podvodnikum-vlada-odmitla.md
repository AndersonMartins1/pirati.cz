---
date:         2020-07-13
category:     blog
tags:         vláda právo-a-justice školství
layout:       post
title:        "Vláda odmítla návrh Pirátů na snadnější odebírání vysokoškolských titulů podvodníkům"
image:        /assets/img/articles/2019/jakub-michalek2.jpg
author:       Mediální odbor
---   

 

Praha, 13. července 2020 – Vláda dnes vyjádřila negativní stanovisko k pirátské novele zákona o vysokých školách. Piráti v legislativě navrhují důsledné zveřejňování závěrečných prací na internetu, řádné odebírání podvodně získaných vysokoškolských titulů a zákaz reklamy nabádající k podvádění u státnic.

 

> „Řada mediálně známých případů ukazuje, o jak závažný a rozšířený problém se jedná. Naše vysoké školy bohužel umožňují uspět příliš mnoha podvodníkům. Zákon na ně nestačí a soudy jim tituly musí nechat. Počty odebraných titulů lze spočítat na prstech jedné ruky. Dáma, která složila státnice na právech pomocí mikrosluchátka v uchu, teď s titulem pracuje na Ministerstvu spravedlnosti. Šéfovou jí dělala ministryně, která rezignovala kvůli opsané diplomové práci. To, že v čele vlády stojí premiér podezřelý z dotačního podvodu nesmí vést k rozšíření podvodníků do dalších profesí,“ uvedl předseda poslaneckého klubu Pirátů a jeden z předkladatelů návrhu Jakub Michálek.

 

Vzhledem k tomu, že řada případů plagiátorství se objevuje s mnohaletým zpožděním a že dosud nedošlo k odebrání řady podvodně získaných titulů z kauzy tzv. plzeňských práv, počítá návrh Pirátů s prodloužením lhůty pro zahájení řízení o vyslovení neplatnosti vykonání státní zkoušky ze stávajících 3 let na 15 let. Možné prodloužení lhůty na 5 let, které zmínil na tiskové konferenci po jednání vlády ministr školství Robert Plaga, tuto konkrétní aféru neřeší. K lepšímu odhalování má napomoci i Piráty navržené důsledné zveřejňování závěrečných prací na webových stránkách vysokých škol, které by mohlo posílit důvěryhodnost zejména soukromých škol, které k podobné praxi ještě nepřistoupily.

[Znění podaného návrhu Pirátů](https://www.pirati.cz/assets/pdf/N%C3%A1vrh%20novely%20vysoko%C5%A1kolsk%C3%A9ho%20z%C3%A1kona_po%20legtech%20kontrole_fin%C3%A1ln%C3%AD%20verze.pdf)
