---
date:         2020-05-28
category:     blog
tags:         sněmovna finance ekonomika
layout:       post
title:        "Státní miliardová pomoc Smartwings je netransparentní. Míří peníze do daňového ráje?"
image:        /assets/img/articles/2020/jan-lipavsky.jpg
author:       Jan Lipavský
---  

 

Praha, 28. května 2020 – Požádal jsem vicepremiéra Karla Havlíčka o vysvětlení ke kauze státní záchrany soukromé aerolinky Smartwings. Havlíček totiž zahájil zcela netransparentní proces s 2,5 miliardami korun z kapes daňových poplatníků. Právě tolik by stála „záchrana“ soukromé aerolinky, kterou ovládá Jiří Šimáně, miliardář s blízkými vazbami na premiéra Andeje Babiše. 

Ačkoliv je s Jiřím Šimáně laťka nasazená relativně vysoko, další vlastník Smartwings je ještě problematičtější. Jde o čínský státní fond CITIC, jehož pobočka CITIC Europe Holdings drží 49,9 procent Smartwings. Vlastníkem CITIC i jeho evropské pobočky je společnost Rainbow Wisdom Investment Limited (registrovaná v Hongkongu), o jejíž vlastnické struktuře víme jenom to, že vede do daňového ráje na Britské panenské ostrovy. Není tedy jasné, kdo by byl skutečným příjemcem miliard ze státní pomoci. Na to jsem se také ptal v interpelaci vicepremiéra Havlíčka.

Bohužel mi nebyl schopen dát uspokojivou odpověď. Jde už o druhé selhání vládních představitelů při objasnění zásadní sporné otázky v kauze Smartwings. První byla nic neříkající [odpověď premiéra Babiše](https://pirati.cz/assets/pdf/interpelace1188-lipavsky.pdf) na mou písemnou interpelaci na stejné téma. 

Požaduji, aby bylo vyjasněno, s kým český stát o pomoci vlastně vyjednává a aby byla transparentně rozkryta celá majetková struktura všech akcionářů Smartwings.

V této souvislosti jsme také oslovili 15 předních ekonomů, kterých jsme se ptali, jestli lze Smartwings považovat za strategický podnik a zda by stát měl do aerolinky majetkově vstupovat. Z toho nám 14 odpovědělo razantním „ne“. Poslední uvedl podmínky, za kterých by šlo reagovat na otázky kladně, ty ovšem Smartwings nesplňuje. Mezi oslovenými byly kapacity v oboru jako Jiří Schwarz, Michal Požár, Helena Horská, František Bostl, Filip Matějka, Štěpán Křeček, Jiří Hlavenka nebo Dominik Stroukal.
