---
date:         2020-08-21
category:     blog
tags:         životní-prostředí legislativa
layout:       post
title:        "Piráti budou prosazovat maximální recyklaci i nadále"
image:        /assets/img/articles/2019/frantisek-elfmark.jpg
--- 


 

Praha, 21. srpna 2020 – Přeměna a modernizace odpadového hospodářství je jedním z dlouhodobých programových cílů Pirátů. Zároveň je nutnou podmínkou celkového zlepšení stavu životního prostředí. Pirátský poslanec František Elfmark, který se tématu věnuje již několik let, upozorňuje na potřebu razantně zvýšit procento recyklace, abychom dosáhli společných evropských cílů oběhového hospodářství. K tomu může dopomoci i nejnovější metoda českých vědců, tzv. katalytické štěpení.  

O metodě tzv. katalytického štěpení vynalezené českými vědci nedávno informovala Česká televize. Tato metoda je unikátní v tom, že vstupem do zařízení mohou být různé druhy odpadu, včetně směsného komunálního odpadu nebo jinak obtížně recyklovatelných typů plastů, a výstupem je vždy stejný materiál vhodný pro výrobu plastových výrobků a surový uhlík. „Vývoj recyklačních metod jde neustále dopředu, a to i zásluhou českých vědců. Musíme se snažit inovace maximálně využít a uvádět je do praxe, samozřejmě po důkladném otestování a vyloučení negativních vlivů na životní prostředí a lidské zdraví. Nemusíme být skládkou Evropy, ale naopak mozkem recyklace,” uvedl Elfmark, který je rovněž členem Výboru pro životní prostředí.  

Dále připomenul, že ministerstvo v návrhu nového zákona o odpadech bohužel k recyklaci příliš nesměřuje a je tak otázkou, zda se nových recyklačních metod a kapacit v praxi dočkáme. Elfmark upozornil, že např. Body na podporu recyklace, které byly výsledkem práce sněmovní pracovní skupiny, a mezi něž patří třeba snížení sazby DPH na recyklované výrobky a recykláty nebo podpora recyklace v rámci dotačních programů, se do zákona nepromítly, což je škoda. „Zákon ještě nemá svou finální podobu. Určité zlepšení mohou přinést některé pozměňovací návrhy, konečná podoba nových odpadových zákonů by potom měla být jasná do konce letošního roku,” ukončil Elfmark.
