---
date:         2020-03-10
category:     blog
tags:         mezinárodní lidská-práva
layout:       post
title:        "Pirátští poslanci z parlamentní skupiny přátel Tibetu jednali s tibetskou exilovou vládou a zúčastnili se vzpomínkové akce k výročí Tibetského povstání"
image:        /assets/img/articles/2020/tibet.jpg
author:       Mediální odbor
--- 



Dharamsala, 10. března 2020 – Pirátští poslanci František Kopřiva a Dana Balcarová jednali s tibetskou exilovou vládou v indické Dharamsale. Premiérovi Lobsangu Sangayovi předali deklaraci za celou Parlamentní skupinu přátel Tibetu a zvací dopis na Magistrát hlavního města Prahy od primátora Zdeňka Hřiba. Delegace se zúčastnila vzpomínkové akce k 61. výročí Tibetského národního povstání. Důležité výročí si připomínají Piráti i v Česku, z Prahy se na podporu Tibetu vyjádřil Jan Lipavský.
 
Zástupci největší evropské skupiny přátel, která v obou komorách parlamentu čítá 53 členů z 8 klubů, představila své akce, například Vlajku pro Tibet, a ujistila kabinet Lobsanga Sangaye, že Tibet má v České republice stále širokou podporu napříč politickým spektrem. Delegace během třídenní návštěvy jednala také se členy exilového parlamentu, náměstkem pro informace a zahraniční vztahy, ředitelem výzkumného institutu a šéfem jeho environmentální sekce. Navštívili také tibetský archiv, tibetskou internátní školu nebo ženský klášter. 

> „Naše návštěva vyvrcholila účastí na vzpomínkovém setkání v areálu chrámu Jeho Svatosti Dalajlámy. U této příležitosti František Kopřiva přečetl společnou deklaraci za Parlamentní skupinu přátel Tibetu. Můj příspěvek se soustředil na důležitost Tibetské náhorní plošiny pro přírodní rovnováhu v asijském regionu a dopad na globální klima. Na setkání se zástupci Tibetského environmentálního institutu jsme diskutovali stále robusnější tání himalájských ledovců a také poškozování vodního režimu na horním toku šesti největších tibetských řek,  které jsou zdrojem vody pro 40 procent světové populace. Ochrana životního prostředí patří mezi priority tibetské exilové vlády,” uvádí předsedkyně Výboru pro životní prostředí Dana Balcarová. 

> „Sledování aktuální situace v Tibetu bylo předmětem setkání na ministerstvu informací a zahraničních vztahů. Cenzura se zhoršuje, čínská vláda se snaží Tibet úplně odříznout od tibetské exilové komunity i od světa. Za přeshraniční komunikaci se svými krajany v exilu hrozí Tibeťanům v jejich domovině silné perzekuce,“ upozorňuje místopředseda Výboru pro evropské záležitosti Kopřiva. „Ačkoliv čínský režim utahuje šrouby, Tibeťané v exilu si zachovávají pozitivní myšlení a pouští se do nových projektů. Potěšil mě například přístup badatelů v tibetském archivu a knihovně, jejichž úkolem je uchovat tibetskou literaturu a umění. Kromě archivace svazků se pustili do jejich digitalizace a jejich cílem je zpřístupnit co největší objem informací online. S tím jsme jim jako Piráti pochopitelně nabídli pomoc.“ 

> „Nedostatečnou podporou Tibeťanů jsme jako mezinárodní společenství usnadnili čínské komunistické straně páchání dalších zvěrstev na lidech s kulturní odlišností. Genocida v Číně už je nejen vůči buddhistům, ale rozšířila se i vůči muslimům. Během demonstrace za svobodu Tibetu bychom si měli připomenout i tisíce Ujgurů, kteří v tomto okamžiku trpí v detenčních centrech nepodobných koncentračním táborům. I proto budu navrhovat, aby Česko přijalo Zákon o ochraně lidských práv, který umožní uvalit personalizované sankce na zločince porušující lidská práva po celém světě, včetně těch Ujgurů a Tibeťanů,“ komentuje výročí Tibetského národního povstání Jan Lipavský. 
