---
date:         2020-06-22
category:     blog
tags:         volby kampaň kraje
layout:       post
title:        "Šance změnit budoucnost: Piráti zahájili kampaň do krajských voleb, představili svoje lídry i program"
image:        /assets/img/articles/zahajeni-krajska-kampan.jpg
author:       Mediální odbor
---  


 

Praha 22. června 2020 – Pirátská strana v pondělí oficiálně představila svých třináct lídrů do podzimních krajských voleb včetně jejich vizí i cílů a odstartovala kampaň. „Piráti se do volebního klání pouští s heslem ‚Šance změnit budoucnost'. Věřím, že nám voliči tuto šanci dají a vloží v nás důvěru, jak to udělali již několikrát, a snad mohu s čistým svědomím říci, že jsme je ještě nikdy nezklamali. Cesta k vybudování moderních krajů nové generace začíná právě teď,“ uvedl předseda Pirátů Ivan Bartoš, který akci k zahájení kampaně moderoval. Piráti se chtějí v krajích zaměřit například na průhledné a zodpovědné hospodaření, transparentní zveřejňování informací, zapojení občanů do rozhodování, lepší dostupnost zdravotních i sociálních služeb nebo ochranu krajiny před suchem. 

> „Naší pirátskou vizí je kraj nové generace, kde může každý člověk svůj život prožít svobodně a naplno. Klíčem k prosperitě společnosti je otevřenost, transparentnost, svoboda informací, kvalitní veřejné služby, použití nových technologií a zapojení občanů do rozhodování. S Piráty nabízíme alternativu kraje bez korupce, nesmyslných dotací, politických trafik a klientelismu. Chceme, aby krajské úřady nebyly pro aktivní občany byrokratickou překážkou, ale příležitostí zapojit se do veřejného dění a rozvoje svého okolí. Budeme usilovat o dobře fungující a prosperující kraje, které svým obyvatelům poskytují kvalitní podmínky pro život a zároveň dbají na dlouhodobou udržitelnost a ohleduplnost k životnímu prostředí,“ popsal Bartoš. 

Následně se představili pirátští kandidáti a kandidátky na hejtmany z třinácti krajů. Popsali svoje vize, proč jdou do voleb a čeho by si přáli ve svém regionu dosáhnout. 

> „Už osmým rokem pracuji ve vedení spolku ‚S.O.S. Karviná', který hájí zájmy obyvatel Karviné a věnuje se ochraně přírody při rozšiřování těžby černého uhlí. Právě mé aktivity okolo OKD a těžby mě inspirovaly k mottu ‚Vydoluju z kraje to nejlepší'! Chci jím poukázat na to, že náš kraj nestojí a nepadá jen na těžkém průmyslu a těžbě, že teď stojíme na kraji změny, která znamená velkou příležitost,“ popsala kandidátka za Moravskoslezský kraj Zuzana Klusová.

> „Kraj se musí o své občany postarat. Prosazujeme dostatek kvalitní zdravotní péče v dojezdové vzdálenosti. Chceme zřídit leteckou záchrannou službu a noční zubní pohotovost, aby lidé z našeho kraje nemuseli cestovat do daleké Olomouce. Prosazujeme také moderní a rychlou veřejnou dopravu, ve které bude možné platit bezkontaktně a pro cestování na kraji bude sloužit pouze jeden lístek,“ nastínila část programu také kandidátka na hejtmanku Zlínského kraje Hana Ančincová.

> „Největší výzvou je aktuálně klimatická změna. V situaci, kdy lesy sežral kůrovec, půda je totálně vyčerpaná, voda buď není, anebo jsou z ní povodně, kraj nemůže nečinně přihlížet. Chci přinést komplexní řešení a chci kraj daleko lépe připravený na to, aby čelil těmto negativním trendům,“ uvedl lídr kandidátky pro Jihomoravský kraj Lukáš Dubec s tím, že se hodlá zaměřovat také na digitalizaci a transparentní zveřejňování krajských dat pro veřejnost. 

> Svoje vize pro region představila také lídryně voleb v Olomouckém kraji, kde Piráti kandidují společně se STAN. „V našem krásném a místy drsném kraji se hodláme zaměřit na zdravou přírodu a laskavou péči o životní prostředí. Chceme efektivně, ale zároveň šetrně k přírodě bojovat proti suchu a komplexně řešit pozemkové úpravy. Právě bleskové povodně na severu našeho kraje v minulých dnech ukázaly, jak důležité je tuto stránku péče o kraj nepodcenit,“ popsala pirátská lídryně Zdeňka Dvořáková Kocourková a Josef Suchánek za STAN doplnil: „Zásadní pro rozvoj našeho kraje je fungující infrastruktura a doprava. Pomůžeme také Jesenicku, které trápí vylidňování a nedostatek dobře placené práce.“

> „Do krajské politiky vstupuji s tím, že chci lidem na Vysočině ukázat, proč stojí za to v našem kraji žít a neodcházet jinam. V našem programu soustředíme pozornost na pět klíčových oblastí, mezi kterými je zdravé životní prostředí a udržitelné hospodaření, regionální rozvoj s důrazem na zajištění dostatku dobrých pracovních příležitostí na Vysočině, personálně i materiálně stabilizované zdravotnictví, finančně zajištěné sociální služby pro všechny potřebné a kvalitní a dostupné vzdělání,“ uvedla Hana Hajnová, kandidátka na hejtmanku Vysočiny. 

> Svoje cíle představil také Pavel Bulíček, jednička pirátské kandidátky pro Královéhradecký kraj: „Pandemie ukázala na řadu problémů, ale zároveň je šancí změnit naši společnou budoucnost. Máme reálnou a uskutečnitelnou vizi kraje, který bude využívat moderní technologie, bude ohleduplný k přírodě, bude pečovat o zranitelné a sociálně znevýhodněné, bude stát na umu a schopnostech místních firem a živnostníků. Abychom tuto vizi mohli uskutečnit, musíme nastartovat školství pro 21. století.“

> „Při správě kraje se zaměříme na všechny občany, prioritou pro nás budou jak lidé z té nejmenší vesničky, tak i toho největšího města. Za Piráty chceme, aby krajský úřad opět občanům dával smysl, pomáhal jim a měl jasnou vizi pro 21. století. Protože budoucnost je třeba řešit teď. Proto budeme aktivně komunikovat, komplexně plánovat, spojovat a propojovat – nejen IT systémy, ale celý kraj,“ vysvětlil Daniel Lebduška, lídr kandidátky pro Pardubický kraj.

> „Středočeský pirátský volební program je založen zejména na zvyšování kvality života občanů a průhledném vedení kraje. Nejzásadnější je pro nás zajištění dostupné a kvalitní zdravotní péče v regionech, udržení vody v krajině a zalepení děr na silnicích i v rozpočtu. Dále se zaměříme na střední školství, rodiny a sociální oblast, územní rozvoj a kulturu,“ řekl Jiří Snížek, kandidát na hejtmana pro Středočeský kraj.

> Lukáš Mareš, lídr kandidátky pro Jihočeský kraj, popsal několik svých cílů: „Pracuji jako radiolog v českobudějovické nemocnici, situaci ve zdravotnictví se obecně věnuji už opravdu dlouho. Do politiky jsem šel proto, abych věci posunul vpřed, a zvlášť ve zdravotnictví máme několik priorit, o které se chceme v krajském zastupitelstvu zasadit. Jde o zlepšení dostupnosti zdravotní péče, které lze dosáhnout posílením personální situace. Chceme také, aby měl každý obyvatel kraje v rozumné vzdálenosti ambulantní specialisty, tedy zubaře, praktické, oční, dětské a další lékaře.“ 

> „V Plzeňském kraji se zaměříme především na zdravotnictví a sociální služby. Koronavirová krize nám nastavila zrcadlo, v jakém stavu se naše zdravotní péče nachází. Přesvědčila nás, že máme zkušené a profesionální pracovníky, ale je jich bohužel nedostatek. Dále chceme zlepšit systém propojenosti sítě nemocnic, záchranné služby a ambulantního sektoru tak, aby byla zaručena co nejlepší a nejefektivnější dostupnost zdravotní péče. Jako další se zaměříme na životní prostředí, a to především společným bojem proti suchu, podpořením smysluplných projektů v této oblasti, obnovováním lesního fondu a čistoty řek,“ vysvětlil Rudolf Špoták, kandidát na hejtmana pro Plzeňský kraj.

> Svoje cíle představil také Josef Janů, jednička pirátské kandidátky pro Karlovarský kraj: „Budoucnost kraje vidíme ve vzdělanosti obyvatel, kvalitním životním prostředí, dostupnosti péče a služeb. Neopomíjíme propojení se všemi okolními regiony jak infrastrukturně, tak lidsky a plně využijeme potenciálu sousedství s rozvinutými německými státy.“

> „Náš kraj potřebuje nové vedení, které bude mít ambice udělat z něj lepší místo pro život. Pro nás není cílem návrat do normálního stavu před krizí, Pirátům se normál nelíbil, byl pro naše obyvatele nedůstojný a znamenal exekuce, špinavé ovzduší, vysídlování kraje, sociální problémy, nízkou vzdělanost, zahazování potenciálu, tunely. Chceme víc než jen návrat do normálu. Chceme velký plán rozvoje – ten máme a hodláme ho realizovat,“ popsal Karel Karika, lídr kandidátky pro Ústecký kraj, s tím, že se chce soustředit na sociální, zdravotnické a ekologické problémy, obnovu infrastruktury, vzdělanost a transparentní úřady.

> Zbyněk Miklík, který vede krajskou kandidátku v Libereckém kraji, by rád prosadil například plně elektronickou komunikaci s úřadem. „Dále zavedeme participativní rozpočet a zapojíme tak občany, příspěvkové organizace a obce do rozdělování části rozpočtu kraje. Budeme také hledat provozní úspory. U zakázek malého rozsahu oslovíme výzvou vždy maximum regionálních dodavatelů abychom je v době krize podpořili. Podpoříme dostavbu Centra urgentní medicíny Krajské nemocnice Liberec s tím, že musí být zachována akutní péče v regionech a rozvoj všech nemocnic,“ dodal Miklík.

