---
date:         2020-11-12
category:     blog
tags:         korupce sněmovna
layout:       post
title:        "Vláda selhává v boji proti korupci. Piráti proto svolávají mimořádnou schůzi Sněmovny k protikorupčním zákonům"
image:        /assets/img/articles/2020/michalek-rouska.jpg
author:       
---

Praha, 12. listopadu 2020 - Piráti požádali předsedu Sněmovny o svolání mimořádné schůze k projednání tzv. protikorupčního balíčku. Schůzi podpořily i další opoziční strany, předseda dolní komory má na svolání nyní deset dní. Na programu má být řada klíčových zákonů, které by pomohly s potíráním korupce, zavedly větší transparentnost a zvýšily důvěru občanů v právní stát. „Vláda selhává v boji s korupcí, což potvrdila v hodnocení nedávno Evropská komise i protikorupční skupina Rady Evropy GRECO. Kabinet navíc neustále odsouvá projednání zásadních protikorupčních zákonů, což je nepřípustné. Proto spolu se STAN, ODS, KDU-ČSL a TOP 09 svoláme na příští týden mimořádnou schůzi a budeme chtít projednat protikorupční balíček vycházející z doporučení skupiny GRECO. I přes to, že se nacházíme v nouzovém stavu, jedná se o legislativu, se kterou nelze otálet. Ve hře jsou peníze náš všech,” uvedl Jakub Michálek, předseda poslaneckého klubu Pirátů. Svolání podpořilo podpisy 60 poslanců.


> „Hlavními body schůze je průhlednější obsazování postů v justici, což omezí možnosti politizace práce státních zástupců. Chceme lepší podmínky, aby justice zločiny řádně vyšetřila, potrestala a zabavila výnosy z trestné činnosti, naopak nechceme, aby byli nevinní lidé vláčeni po soudech. Novelu zákona o státním zastupitelství přislíbila do loňského června ministryně Benešová, nicméně dosud ji premiér nezařadil na vládu, protože chce větší vliv na obsazování výběrových komisí. Na schůzi Sněmovny budeme také chtít projednat reformu dohledu nad veřejnými zakázkami či novelu o střetu zájmů, jež by zajistila i do budoucna fungování registru majetkových přiznání. Vláda by také měla vysvětlit, proč dosud nepředložila zákon o ochraně oznamovatelů korupce a závažného protiprávního jednání, jenž by jim zajistil podporu a právní jistotu, že nebudou za své pravdivé ohlášení postiženi. Premiér Babiš přitom tento zákon označil za svou prioritu,” popsal Michálek. 

> „Nedopustíme, aby čeští občané nadále dopláceli na špatné hospodaření s veřejnými penězi a dostávali stále horší a dražší služby při rekordním schodku státního rozpočtu. Kabinet už nesmí projednávání zásadních protikorupčních zákonů odkládat, je třeba narovnat poměry v naší zemi. Stejná pravidla musí spravedlivě platit pro všechny - pro běžné lidi i pro funkcionáře ve vládě,” dodal poslanec.
