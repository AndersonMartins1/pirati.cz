---
date:         2020-09-30
category:     blog
tags:         korupce sněmovna kontrola-moci-a-mocných
layout:       post
title:        "Česko selhává v potírání korupce, potvrdila další evropská studie. Piráti svolávají mimořádnou schůzi k protikorupčním zákonům"
image:        /assets/img/articles/2020/michalek-rouska.jpg
---



Praha, 30. září 2020 – Česko vážně zaostává ve stíhání korupce a odkládá klíčové zákony, které by pomohly situaci řešit. Vyplývá to z dnešní zprávy Evropské komise o stavu práva v zemích EU. Na problémy dlouhodobě upozorňují i Piráti, kteří chtějí proto v říjnu svolat mimořádnou schůzi Sněmovny k protikorupčním zákonům spolu s ODS a STAN. 

> „Nedopustíme, aby česká střední třída nadále doplácela na špatné hospodaření s veřejnými penězi a dostávala stále horší a dražší služby při rekordním deficitu. Selhání vlády v boji s korupcí potvrdilo nejen nejnovější hodnocení Komise, ale i protikorupční skupina Rady Evropy GRECO. Proto chceme v termínu 19. až 23. října svolat mimořádnou schůzi a projednat protikorupční balíček realizující doporučení GRECO: nezávislost státních zastupitelství, ochranu oznamovatelů, transparentní výběr nových soudců, zveřejňování skutečných vlastníků firem a problematiku střetu zájmů,“ uvedl šéf poslaneckého klubu Pirátu Jakub Michálek. 

Česko má podle zprávy EK stále rezervy v boji proti korupci, významné kauzy nejsou systematicky šetřeny. Zároveň odkládá přijetí zákonů upravující lobbing, ochranu oznamovatelů korupce či pravomoci Nejvyššího kontrolního úřadu, který se zasekl v Senátu. Problémem je i malá transparentnost ve vlastnictví médií či zhoršený přístup části společnosti k nevládním organizacím.  

> „Vláda odsouvá projednání zásadních protikorupčních zákonů. Na mimořádné schůzi budeme chtít projednat zákon o ochraně oznamovatelů na nekalosti, který by jim zajistil podporu a právní jistotu, že nebudou za ohlášení postiženi. Dále trváme na projednání našeho zákona o nezávislosti státních zástupců, které kabinet blokuje už víc než rok. Důležitá je také veřejná evidence skutečných majitelů firem, jež udělá přítrž tajným vlastníkům v pozadí. Předejde se tím například situaci, kdy stát posílá dotace firmám s nejasnou majetkovou strukturou,“ popsal Michálek s tím, že Piráti budou chtít schválit i pojistky proti vlivu vládních činitelů na média. Ke zlepšení také apelují na dobré zázemí pro policejní týmy řešící podezření z korupce a dodělání nového trestního řádu, který zrychlí trestní proces při zachování férovosti.

> „Evropská komise poukázala také na probíhající audity možného střetu zájmů našich veřejných činitelů a na možné zneužívání peněz z evropských fondů. Chceme, aby stejná pravidla platila spravedlivě pro všechny, i pro funkcionáře ve vládě, a vymahatelnost práva,“ dodal pirátský poslanec.
