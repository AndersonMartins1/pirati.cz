---
date:         2020-03-06
category:     blog
tags:         mezinárodní lidská-práva
layout:       post
title:        "Zástupci Parlamentní skupiny přátel Tibetu se setkají s tibetskou vládou v exilu"
image:        /assets/img/articles/2020/tibet3.jpg
author:       Mediální odbor
--- 

Praha, 6. března 2020 – Pirátští poslanci Dana Balcarová a František Kopřiva se zúčastní 61. výročí Tibetského národního povstání v sídle Ústřední tibetské správy v Dharamsale v Indii. Při této příležitosti se setkají s členy tibetské exilové vlády, členy parlamentu a dalšími vrcholnými činiteli. V rámci setkání předají také deklaraci za celou parlamentní skupinu přátel Tibetu, která má v obou komorách českého parlamentu 53 členů z 8 klubů. 

> „Cílem naší cesty je prohloubit už tak skvělé vztahy a vyjádřit Tibeťanům v exilu naši neutuchající podporu. Je mi ctí reprezentovat největší parlamentní skupinu přátel v Evropě a pokračovat tak v odkazu Václava Havla, který před 30 lety pozval poprvé Jeho Svatost Dalajlámu do Prahy,“ komentoval cestu předseda skupiny ve sněmovně František Kopřiva. „V tomto volebním období jsme na půdě parlamentu přijali pana premiéra Lobsanga Sangaye už dvakrát. Letos jsme tedy přijali reciproční pozvání do sídla Centrální tibetské správy a Jeho Svatosti,“ dodal Kopřiva.

Tibeťané si každoročně 12. března připomínají povstání proti ozbrojeným složkám Čínské lidové republiky, které Tibet v roce 1959 obsadily. Spolu s Jeho Svatostí Dalajlámou postupně uprchlo do exilu asi 150 tisíc Tibeťanů. Nejvíce jich žije v Indii, kde také sídlí exilová vláda. Premiér Lobsang Sangay navštěvuje Českou republiku pravidelně. V březnu 2019 ho skupina přijala v Poslanecké sněmovně, v říjnu 2019 pak v Senátu. 

> „V souladu s prioritami tibetské exilové vlády je i pro českou skupinu přátel Tibetu zásadní otázka ochrany životního prostředí. Mám velkou radost, že se v rámci naší cesty podařilo zorganizovat schůzku s tibetským ministrem životního prostředí a zástupci tibetského environmentálního institutu. Již dříve jsme výsledky jejich výzkumu prezentovali na sněmovním Výboru pro životní prostředí. Uvědomujeme si, že ničení krajiny a devastace vodních zdrojů, půdy či rabování nerostného bohatství dosahuje v Tibetu enormních rozměrů. Křehká rovnováha Tibetské náhorní plošiny ovlivňuje široký region a má přímý vliv na globální klima,” uvedla předsedkyně Výboru pro životní prostředí Dana Balcarová. 
	

* [Text deklarace](https://pirati.cz/assets/pdf/deklarace_tibet.pdf)
* [Prezentace](https://pirati.cz/assets/pdf/tibet_prezentace_zp.pdf) „Tibet – klíčová oblast globálního klimatického systému”
