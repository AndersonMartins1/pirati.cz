---
date:         2020-11-18
category:     blog
tags:         legislativa digitalizace
layout:       post
title:        "Předseda Pirátů Ivan Bartoš byl zvolen „eOsobností eGovernmentu” pro rok 2020. Veřejnost ocenila jeho mimořádný přínos v digitalizaci veřejné správy"
image:        /assets/img/articles/2020/bartos-oceneni.jpg
author:       
---


Praha, 18. listopadu 2020 – Předseda Pirátů Ivan Bartoš dnes převzal cenu „eOsobnost eGovernmentu 2020” za mimořádný přínos v elektronizaci veřejné správy v České republice. Akci pořádá každoročně magazín eGovernment, vítěze vybírá veřejnost svými hlasy. „Mám velkou radost, že lidé ocenili práci, kterou jsme s Piráty i dalšími partnery, kteří obdrželi toto ocenění, odvedli na digitalizaci státní správy a lepší přístupnosti úřadů pro občany. Tím ale náš úkol rozhodně nekončí, naopak. Současná krize v plné míře ukázala, jak je elektronizace potřebná: usnadňuje život obyvatelům a firmám, šetří státu peníze a napomáhá naší konkurenceschopnosti. S Piráty se proto budeme zasazovat o její další rozvoj. Krize nás nesmí zlomit, naopak ji musíme využít jako šanci ke změně a jako odrazový můstek k plně digitálnímu Česku,” uvedl Bartoš.


> „Letos se Pirátům povedlo prosadit celou řadu opatření, která zlepšují elektronizaci veřejné správy. Začal platit zákon o právu občana na digitální služby, jenž dává lidem možnost se státem komunikovat digitálně. Tento zákon dokonce vyhrál anketu Zákon roku, čehož si moc vážím. Povedlo se nám prosadit i digitálně technické mapy v novele zákona o zeměměřictví, novelu bankovního zákona usnadňující ověřený přístup ke službám veřejné správy přes bankovní identitu či zavedení digitálního stavebního deníku. Do Vánoc je třeba ještě projednat a schválit balík zákonů o digitalizaci, tzv. DEPO,” popsal Bartoš. Podle něj je teď zásadní uvést zmiňované zákony do praxe a pustit se do digitálních a inovačních projektů, které zajistí Česku lepší konkurenceschopnost i pracovní příležitosti.
