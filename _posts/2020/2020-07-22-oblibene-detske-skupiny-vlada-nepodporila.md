---
date:         2020-07-22
category:     blog
tags:         legislativa sněmovna 
layout:       post
title:        "Komentář Olgy Richterové: Vláda podpořila zrušení oblíbených dětských skupin, zkomplikuje tím život tisícům rodičů. O malé děti se nebude mít kdo starat"
image:        /assets/img/articles/2020/olga_skolka.jpg
---  


Praha, 22. července 2020 – Vláda schválila v pondělí novelu, která by ve stávajícím znění zkomplikovala život tisícům rodin. Do roku 2024 by totiž mělo dojít ke zrušení současné podoby dětských skupin – ty by buď zcela zanikly, nebo se přeměnily na jesle. Nejde jen o kosmetickou změnu názvu, zpřísní se také podmínky pro hlídání, v praxi pak dojde k omezení míst pro děti. Už tak je přitom situace v Česku ohledně dostupnosti předškolní péče jedna z nejhorších v EU. Za Piráty vidíme jako smysluplné řešení doplnit současný systém o jesle, ale zachovat dětské skupiny provozované neziskovými organizacemi, obcemi či zaměstnavateli. Jen tak pomůžeme rodičům i pracovnímu trhu.

Obdoby dětských skupin a podpora kvalitní péče o nejmenší dlouhodobě funguje v zahraničí. Piráti proto kvitují snahu státu nasměrovat miliardy z evropských fondů do jejich zavedení i u nás. Jde totiž o flexibilní možnost, jak řešit zoufalý nedostatek míst v běžných mateřinkách. Zřízení není tak finančně nákladné a hygienicky náročné jako u mateřské školky. Přestože se koncept osvědčil a využívá ho 16 tisíc dětí, chce ho teď Ministerstvo práce a sociálních věcí a vláda zrušit.  

Pokud by prošla navrhovaná novela v současné podobě, dětské skupiny zaniknou ke konci roku 2024. Od 1. července 2021 začnou být místo nich zřizovány jesle pro děti do tří let, starší děti by přecházely do mateřských škol. To má řadu „háčků“. 

Pravidla pro jesle mají být mnohem přísnější než pro dětské skupiny. Bude nutné zajistit například šatny, oddělené prostory na spaní nebo místnost na prádlo. Zvýší se tak náklady jak na samotné zřízení jeslí, tak i na provoz. U malé skupiny třeba pro 4-5 dětí v malé obci přitom nic takového není reálně potřeba. Nároky vzrostou i na odbornost personálu. V jeslích bude moct pracovat jen ten, kdo má zdravotnickou kvalifikaci nebo tzv. chůva pro jesle – to je mimochodem kvalifikace, která zatím neexistuje a není pro ni ani akreditace. Zdravotníků je ovšem už nyní nedostatek a ministerstvo ani vláda neřekly, kde je chtějí brát. Dnes mohou v dětských skupinách působit i pedagogové nebo kvalifikované chůvy, což je naprosto dostačující a v pořádku.

Je také nutné si uvědomit, že stávající dětské skupiny fungují i jako alternativa pro děti, které špatně snáší velký kolektiv, mají specifické potřeby. Samozřejmě jsou také záchranou i pro rodiče, v jejichž okolí prostě žádné jiné služby dostupné nejsou. A ani nebudou. V menších obcích totiž nelze se zřízením jeslí počítat vzhledem k výše zmíněným nákladům.

Smysl by tedy spíš dávalo rozšířit stávající jesle, a k tomu zachovat dětské skupiny. Ty by tak mohly i naplňovat svůj původní účel – fungovat při firmách, v malých obcích nebo pro děti s individuálními potřebami. Jinak hrozí, že dnes již přetížené školky nedokážou pojmout děti ze zrušených dětských skupin, a rodiče je nebudou mít komu svěřit. 

Piráti budou zejména prosazovat zrušení povinnosti zdravotnického vzdělání pro personál, a možnost provozování zařízení i pro děti starší čtyř let bez státních dotací. Chceme rovněž navrácení názvu z „jeslí“ na „dětské skupiny“, jde totiž o zbytečnou a nákladnou byrokracii pro již existující zřizovatele.
