---
date:         2020-10-19
category:     blog
tags:         finance vláda rozpočet
layout:       post
title:        "Piráti: Vládní návrh státního rozpočtu na rok 2021 je nedodělek. Nezahrnuje zrušení superhrubé mzdy a možný pokles příjmů až o 100 miliard"
image:        /assets/img/articles/2019/ferjencik-mikrofon.jpg
author:       
--- 


Praha, 19. října 2020 – Vláda dnes projedná návrh státního rozpočtu na rok 2021 se zamýšleným schodkem 320 miliard. A také střednědobý výhled na roky 2022 a 2023. Piráti upozorňují, že je návrh nedodělaný, protože vůbec nezohledňuje plánované změny v daních jako třeba zrušení superhrubé mzdy či snížení daně z příjmu. Ty přitom mohou znamenat další propad v rozpočtu až o 100 miliard korun. Piráti sami dlouhodobě prosazují snížení daňové zátěže občanů, navrhují ale spíše zvýšení daňové slevy na poplatníka na 33 tisíc korun ročně. Zvýšení slevy na dani by totiž pomohlo všem a podpořilo i lidi s nižšími příjmy. Stejně tak se Piráti zasazují o růst platů učitelů, v tomto ohledu jim vláda vyšla v návrhu rozpočtu vstříc.


> „Co se týká návrhu rozpočtu, vítáme například růst platů učitelů o 9 procent či růst objemu rozpočtovaných kapitálových výdajů. To jsou věci, které za Piráty dlouhodobě prosazujeme. Rozpočet ovšem musí obsahovat i plánované daňové změny. Mohou snížit příjmy až o 100 miliard korun, není možné něco takového opomenout. , Vládou předkládaný návrh je v současné podobě nedodělek, který tyto důležité aspekty vůbec nezohledňuje. Jedná se především o uvažované zrušení superhrubé mzdy a nastavení daňové sazby na 15 %, které může udělat v rozpočtu díru přes 70 miliard. Dále zavedení stravenkového paušálu, jenž může stát až 20 miliard ročně, a také snížení spotřební daně na motorovou naftu, které přijde státní pokladnu na dalších 5 miliard,,“ uvedl pirátský poslanec a místopředseda rozpočtového výboru Mikuláš Ferjenčík. 


> „Minulý rok přitom kabinet daňové změny do rozpočtu započítával, protože to hrálo v jeho prospěch, aby návrh na oko působil lépe. Namátkou šlo o plánované prodloužení vratek DPH s rozpočtovým výnosem odhadovaným na 16 miliard, nebo o chystanou digitální daň, která měla přinést už letos přes dvě miliardy korun. Obě tyto změny nakonec přitom Sněmovna pro tento rok vůbec nepřijala,“ dodal Ferjenčík.
