---
date:         2020-02-19
category:     blog
tags:         evropská-unie finance
layout:       post
title:        "Premiér Babiš odmítl představit konkrétní návrhy k víceletému finančnímu rámci EU"
image:        /assets/img/articles/2019/frantisek.kopriva.jpg
author:       Mediální odbor
---


Praha, 19. února 2020 – Na mimořádném summitu Evropské rady bude projednáván návrh víceletého finančního rámce na období 2021-2027, který čelí dlouhodobě kritice premiéra Babiše. Piráti se dnes na Výboru pro evropské záležitosti opakovaně ptali, jaké konkrétní návrhy premiér na summitu představí. Andrej Babiš však nepřednesl jediný konstruktivní návrh a odmítl i žádost o předání informací ze svých podkladů, v nichž údajně konkrétní návrhy má. 

> „Kritiku současného návrhu víceletého finančního rámce jsme si od premiéra Babiše přečetli už v jeho hlášení Čau lidi z 2. února, kdy uvedl, že se mu nelíbí celkové navýšení rozpočtu a zároveň snížení kohezních fondů. Nepředstavil však jediný konkrétní návrh, se kterým do vyjednávání půjde a odmítl předat poslancům materiál, který vydával za seznam svých požadavků,” komentoval František Kopřiva, místopředseda Výboru pro evropské záležitosti.

Na priority premiéra Babiše se Kopřiva tázal v interpelaci už 13. února. Na těch ale premiér chyběl. Proti unijnímu rozpočtu se premiér vymezuje již delší dobu, během ní ale nebyl schopný představit žádný návrh dohody. 

> „Je otázkou, zda je hlavním zájmem Andreje Babiše Česká republika, nebo dotace velkým agrokomplexům. Babiš má spojence v rámci Visegrádu, ale pomáhá tím spíše zájmům Polska a Maďarska. Polsko z unijních prostředků postavilo dálniční síť, v Česku se eurofondy využily např. na dálnici D3, která ale stále není dostavěná,” doplnil Kopřiva. 

Návrh víceletého finančního rámce na období 2021-2027 reaguje na změny, kterými EU prochází. Kromě migrační krize a odchodu Spojeného království z unie se změny promítnou i do vyšší podpory inovací, vědy a výzkum a snížení prostředků na politiku soudržnosti nebo do zemědělství. Návrh finančního rámce také počítá s masivními investicemi, které jsou určené na spravedlivou transformaci v rámci boje s klimatickou změnou nebo např. na pomoc při rekvalifikaci pracovníků po uzavření dolů. 

 
