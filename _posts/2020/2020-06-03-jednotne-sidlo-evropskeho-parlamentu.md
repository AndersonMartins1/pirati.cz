---
date:         2020-06-03
category:     blog
tags:         evropská-unie finance
layout:       post
title:        "Peksa: Jednotné sídlo Parlamentu chce většina Evropy"
image:        /assets/img/articles/2020/peksa.jpg
author:       Mediální odbor
---  



Brusel, 3. června 2020 - Dopis vyzývající ke zřízení jednotného sídla Evropského parlamentu, podepsaný více než sedmdesáti europoslanci napříč politickým spektrem, zaslal dnes pirátský europoslanec Mikuláš Peksa prezidentům Parlamentu, Rady, Komise a také francouszkému prezidentu Emmanuelu Macronovi. Důvody jsou podle Peksy ještě urgentnější než kdy v minulosti. Sjednocení sídla Evropského parlamentu znovu podpořila většina europoslanců schválením pozměňovacích návrhů účetních závěrek jednotlivých institucí, které jsou také z pera pirátského europoslance Peksy.

> „Vedle ekonomických důvodů, kdy sídla v Bruselu a Štrasburku stojí každou minutu evropského daňového poplatníka přes 100 tis. Kč, jsou zde nyní také důvody bezpečnostní, které se vážou k pandemii koronaviru. Nouzový režim navíc ukázal, že práci lze bez objektivních problémů ze značné části přemístit do virtuálního prostoru. Digitalizace radikálně snižuje byrokratickou i ekologickou zátěž a není už jediný rozumný důvod, proč by Evropský parlament nemohl zasedat na jednom místě," uvádí Peksa.

> O jednotné místo plenárních zasedání žádá Evropský parlament ve svých usneseních přes dvacet let. Tahounem odporu proti centrálnímu bruselskému sídlu je nyní Emmanuel Macron, který v Radě může tento plán (opět) zablokovat. „Bylo by to nezodpovědné. Tahanice o jednotné jednací místo velmi dobře dokreslují ješitnost a nekooperativnost jednání národních států. Myslím, že vedle otázky jednotného sídla bychom také měli otevřít diskusi o smysluplnosti práva veta jednotlivých členských států v Radě. Pokud nechceme dopadnout jako OSN, mělo by toto pravidlo být překonáno," míní Peksa.

Každý rok stojí stěhování mezi Bruselem a Štrasburkem daňové poplatníky přes tři miliardy korun a je odpovědné za 67 % veškeré uhlíkové zátěže celé instituce. Minulý rok pro jednotné sídlo Evropského parlamentu hlasovalo 74 % z 682 přítomných europoslanců.

Celé znění dopisu v angličtině naleznete v [dokumentu](https://pirati.cz/assets/pdf/EP_singleseat.pdf).
