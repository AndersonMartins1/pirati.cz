---
date:         2020-02-12
category:     blog
tags:         sněmovna kontrola-moci-a-mocných
layout:       post
title:        "Sněmovna schválila pirátský návrh změny ústavy, umožní rozšířit pravomoci NKÚ"
image:        /assets/img/articles/2019/cernohorsky2.jpg
author:       Mediální odbor
---



Praha, 12. února 2020 – Poslanci dnes ve třetím čtení schválili Piráty navrhovanou změnu ústavy, která rozšíří pravomoci Nejvyššího kontrolního úřadu při kontrole státních institucí, měst a krajů. Autorem návrhu je poslanec Lukáš Černohorský, místopředseda Kontrolního výboru. Dohled NKÚ nad hospodařením krajů, měst i veřejnoprávních médií má přispět k ozdravení veřejných financí. V praxi zákon umožní včasné odhalení dotačních podvodů, neodpovědného plýtvání, či účetních chyb.

> „Ke změně ústavního zákona byly potřeba hlasy alespoň 120 poslanců. Jsme rádi, že se nám podařilo potřebnou podporu získat. Novela jde nyní do Senátu, kde očekáváme další diskusi, ale předpokládám, že senátoři změnu rovněž schválí,“ komentoval návrh Lukáš Černohorský. Pro změnu ústavy hlasovali krom pirátských poslanců také poslanci z klubů ANO, KSČM, SPD i ČSSD a po jednom poslanci z klubů KDU-ČSL a STAN.

Pokud návrh na rozšíření pravomocí NKÚ projde, bude se vztahovat plně na některé samosprávné celky jako jsou kraje nebo Hlavní město Praha, ale také na veřejnoprávní média jako ČT nebo ČRo. 

> „Pokud stát přenáší na samosprávy nové povinnosti, je v našem zájmu zkontrolovat, zda jsou schopné tyto činnosti svými náklady pokrýt, a případně jim tyto náklady dostatečně kompenzovat,” dodává Lukáš Černohorský.
