---
date:         2020-11-13
category:     blog
tags:         životní-prostředí sněmovna
layout:       post
title:        "Sněmovna projednala otravu řeky Bečvy. Piráti navrhli opatření pro transparentnější vyšetřování ekologických katastrof i jejich lepší prevenci"
image:        /assets/img/articles/2020/balcarova-elfmark.jpg
author:       
---

Praha, 13. listopadu 2020 - Poslanecká sněmovna dnes odpoledne projednávala i na popud Pirátů otravu řeky Bečvy kyanidem. Viník ekologické katastrofy totiž není ani po více jak měsíci stále znám a kolem vyšetřování panuje řada nejasností. Pirátská poslankyně Dana Balcarová proto navrhla usnesení, které by sjednocovalo postup při prošetřování podobných incidentů a nastavilo jasná pravidla. Jen tak může být zpětně vyhodnoceno, zda proběhlo vše dle správných standardů. Opoziční poslanci také žádali po ministru životního prostředí Richardu Brabcovi poskytnutí informací o stavu vyšetřování a chystaných krocích ministerstva v celé kauze. 


K otravě více než 35 kilometrů Bečvy došlo 20. září. Ačkoli již od kauzy uplynulo 54 dní, viník stále není znám. Případ řeší policie a bylo na něj uvaleno informační embargo. Ministr Brabec dnes řekl, že různými orgány bylo odebráno více než 100 vzorků a veškeré výsledky byly předány policii. Pachateli hrozí trest podle trestního zákona, vodního zákona a zákona o ekologické újmě. Ministr také přislíbil, že dojde k proškolení vodoprávních úřadů a budou zavedena opatření, aby bylo v podobných případech naprosto jasné, kdo, a jak a kdy má zasahovat při řešení situace.


> „Jeden z otazníků v kauze Bečva visí nad vyšetřovacím postupem. Překvapilo mě, že ministr Brabec dnes na plénu informoval o přípravě zpracování metodiky pro řešení ekologických havárií.  Přitom ještě minulý týden na Výboru pro životní prostředí tvrdil, že postup šetření je dobře ukotven ve vodním zákoně a není ho tedy potřeba upravovat. I proto jsem do usnesení Sněmovny navrhla bod, kterým Sněmovna vyzývá ministra životního prostředí k vypracování a projednání závazného předpisu sloužícího k zajištění jednotného přístupu k šetření havárií v životním prostředí, ze kterého by vyplývaly kompetence jednotlivých orgánů státní správy a dalších zúčastněných subjektů. Dále jasné závazné postupy upravující postup šetření a předávání informací mezi všemi zúčastněnými včetně vedení evidence všech úkonů tak, aby mohl být zpětně celý postup vyhodnocen,” popsala Balcarová. Navrhované usnesení ovšem Sněmovna dnes neprojednala, neboť nebyl na plénu přítomný potřebný počet poslanců. Piráti byli jednání přítomni v plném počtu, chyběla ale řada zástupců například ČSSD či KSČM.


> „Tato katastrofa nám může ukázat, co je potřeba k tomu, abychom podobným událostem mohli v budoucnu předejít. Ministr Brabec dnes přislíbil, že se budou zabývat preventivními opatřeními, které jsme navrhli v usnesení Výboru pro životní prostředí minulý týden. Doufám a apeloval jsem v tomto smyslu na ministra, že do přípravy opatření bude zapojen právě i náš Výbor. Důležité pro vyřešení celé kauzy jsou bezpochyby znalecké posudky, které mají být hotové do 20. prosince. Na jejich zveřejnění budeme trvat,” dodal František Elfmark, poslanec a člen Výboru pro životní prostředí.


Piráti skrz Výbor pro životní prostředí minulý týden požádali ministerstvo o provedení opatření k prevenci závažných ekologických havárií. Mezi nimi například snížení ohlašovacích prahů do Integrovaného registru znečišťování pro kyanidy tak, aby bylo možné lépe sledovat vypouštění i nakládání s těmito vysoce nebezpečnými látkami či zjednodušení vyhledávání v „Systému evidence kontaminovaných míst” a doplnění konkrétních údajů o látkách, které z těchto míst mohou unikat do životního prostředí. 


Brabec přislíbil, že dané návrhy vezme v potaz a dojde ke zpřísnění legislativy týkající se vypouštění znečišťujících látek. Možné zahlazování stop ministr označil za pouhou spekulaci. 
