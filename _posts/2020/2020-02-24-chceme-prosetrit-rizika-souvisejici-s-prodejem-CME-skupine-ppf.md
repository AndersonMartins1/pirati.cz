---
date:         2020-02-24
category:     blog
tags:         legislativa celostátní senát 
layout:       post
title:        "Piráti žádají americké politiky a akcionáře mediální skupiny CME o prošetření možných rizik souvisejících s prodejem CME skupině PPF Petra Kellnera"
image:        /assets/img/articles/2019/wagenknecht98.png
author:       Mediální odbor
--- 


Praha 24. února 2020 - V návaznosti na plánovaný prodej mediální skupiny Central European Media Enterprises (CME) do rukou společnosti PPF Petra Kellnera požádali pirátský senátor Lukáš Wagenknecht a poslanec Jan Lipavský americké senátory, kongresmany a akcionáře CME o prošetření rizik souvisejících s prodejem. Do skupiny CME patří vlivné soukromé televizní stanice v ČR (např. TV Nova) a v dalších zemích střední a východní Evropy.
> „Taková akvizice, díky které by Petr Kellner získal tyto televizní stanice, by zvýšila možná rizika opětovného zásahu a šíření čínské propagandy na území ČR a dalších států našeho regionu, které jsou členy NATO a EU,” říká pirátský senátor Wagenknecht.

Koncem minulého roku česká média upozornila na snahu o manipulaci akademické sféry a veřejného prostoru ze strany subjektů financovaných společností Home Credit vlastněnou Petrem Kellnerem. Cílem manipulace mělo být ovlivnění veřejného mínění ve prospěch Číny. V této souvislosti a v návaznosti na plánovanou akvizici mediální skupiny CME, do které patří jedny z nejvlivnějších soukromých televizních stanic v České republice, Slovensku, Slovinsku, Bulharsku a Rumunsku (NOVA, BTV, a další) oslovili pirátský senátor Wagenknecht a poslanec Lipavský příslušné senátory a kongresmany amerického Kongresu. Požádali je o jejich stanovisko k věci a k projednání možných významných rizik. 
> „Je to dělání pročínského kozla mediálním zahradníkem. Pokud by Kellnerova PPF skutečně televizní stanice využívala k šíření pročínské propagandy, mělo by to dalekosáhlé důsledky, především pro svobodu slova a nezávislost médií v regionu,”  řekl Lipavský.

Uvedená rizika mohou podle názoru senátora Wagenknechta vyvolávat vnitřní rozpory a ohrožovat či omezovat demokracii celého regionu střední a východní Evropy. Soukromá americká společnost rozhodne, zda vlastnictví mediální skupiny přejde do společnosti s úzkými vazbami na Čínu a její kapitál. Proto se senátor mimo politiků obrátil také na akcionáře mediální skupiny CME. Na konec února tohoto roku je plánovaná valná hromada CME, na které by mělo padnout rozhodnutí o prodeji. 
> „V žádném případě nechci zasahovat do obchodních vztahů společnosti CME, ale chci je požádat o důkladné zvážení celé transakce v souvislosti se zmíněnými významnými riziky. Věřím, že v demokratické společnosti by ekonomické zájmy neměly převažovat nad principy ochrany demokracie,” dodává Wagenknecht. 
