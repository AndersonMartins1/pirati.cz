---
date:         2020-09-18
category:     blog
tags:         technicke-normy zivnostnik snemovna
layout:       post
title:        "Technické normy budou díky iniciativě Pirátů zdarma, živnostníci ušetří tisíce korun na poplatcích"
image:        /assets/img/articles/2020/michalek.jpg
---


Praha, 18. září 2020 – Sněmovnou dnes ve třetím čtení prošla novela zákona o technických normách, která zavádí tzv. sponzorovaný přístup. Ten umožní zájemcům dostat se bezplatně k technickým normám, jejichž dodržování vyžaduje stát zákonem. Schválený tisk vychází z iniciativy Pirátů. Již v roce 2015 Nejvyšší správní soud rozhodl, že přístup k závazným technickým normám musí být zdarma. Již po sněmovních volbách v roce 2017 tedy tuto změnu navrhli Piráti. Elektrikáři, stavaři a další živnostníci tak mohou ušetřit tisíce korun na poplatcích.

 

 > „Naše úsilí o bezplatný přístup k závazným technickým normám je po několika letech téměř v závěru. Bylo nelogické, že stát stanovil lidem povinnost postupovat podle normy a zároveň k ní neumožnil bezplatný přístup, to konstatoval v roce 2015 i Nejvyšší správní soud, který mi dal za pravdu. Ihned po volbách v roce 2017 jsem proto inicioval změnu a podařilo se nám přesvědčit potřebné úřady a Ministerstvo průmyslu a obchodu, aby umožnily občanům přístup k normám podobně jako v jiných státech Evropy. Předpokládám, že schválený návrh nyní projde hladce Senátem, aby mohlo být opatření co nejdříve zavedeno do praxe,” uvedl předseda poslaneckého klubu Pirátů Jakub Michálek. 

 

 > „Novela je významným průlomem v oblasti technických norem. Všechny zákonem závazné technické normy budou všem zájemcům bezplatně přístupné. Na přípravě novely se podílel Úřad pro technickou normalizaci, metrologii a státní zkušebnictví a Česká agentura pro standardizaci, s nimiž jsme konstruktivně spolupracovali. Tato změna se dotkne praxe desítek tisíc živnostníků, řemeslníků, stavařů a všech dalších, kteří s technickými normami pracují,” popsal poslanec Pirátů Martin Jiránek, který se tématem dlouhodobě zabývá.

 

Plošný přístup veřejnosti k technickým normám není dnes možné zajistit z důvodu přijatých mezinárodněprávních závazků spojených s členstvím v evropských a světových normalizačních organizacích. Ty neumožňují bezplatné poskytování technických norem z důvodu ochrany autorských práv. Proto úprava stanovuje povinnost správním úřadům zajistit dostupnost těchto norem. Sponzorovaný přístup tedy zavádí platbu státu vůči státní agentuře, která normy spravuje a která je umožní stahovat na svých webových stránkách. 
