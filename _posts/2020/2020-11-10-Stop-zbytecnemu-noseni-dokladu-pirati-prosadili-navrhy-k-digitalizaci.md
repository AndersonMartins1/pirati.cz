---
date:         2020-11-10
category:     blog
tags:         digitalizace informatika
layout:       post
title:        "Stop zbytečnému nošení dokladů i krizová pomoc přes internet: Výbor podpořil návrhy Pirátů k digitalizaci"
image:        /assets/img/articles/2020/profant.jpg
author:       
---

Praha, 10. listopadu 2020 – Výbor pro veřejnou správu a regionální rozvoj Sněmovny schválil na dnešním jednání pozměňovací návrhy Pirátů k tzv. balíčku DEPO. Směřují k větší digitalizaci služeb státní správy. Díky Pirátům by u sebe například řidiči nemuseli mít během cest řidičský průkaz, ale stačila by jen občanka. Nově by se také sociální krizová pomoc mohla poskytovat i elektronicky.


> Při projednávání vládní novely zákonů souvisejících s elektronizací postupů orgánů veřejné moci, tzv. DEPO, podpořil výbor mimo jiné možnost, aby u sebe řidiči i při cestách po Česku nemuseli mít řidičský průkaz. Při případné policejní kontrole by stačila občanka. „Již dnes je policie schopna si údaje dohledat, není důvod nutit občany, aby si s sebou vozili další kartičku navíc,” odůvodňuje návrh jeho předkladatel a předseda podvýboru pro eGovernment Ondřej Profant. 


> Výbor podpořil i další návrhy předkládané Piráty. Poslanci a poslankyně schválili zveřejňování otevřených dat o dotacích poskytovaných ze státních fondů. Prošel také návrh poslankyně Olgy Richterové a poslance Martina Jiránka, který rozšiřuje možnosti poskytování sociální krizové pomoci. „Chci vedle telefonické pomoci umožnit poskytovat pomoc i prostřednictvím elektronické komunikace. To reflektuje realitu: lidé dnes mnohem více využívají emaily, chaty, videohovory a podobně. V době pandemických opatření je vhodné, aby sociální služby, krizové linky a podobně nemusely svou práci přizpůsobovat zastaralému znění zákona, dosud zmiňujícímu pouze vzdálenou komunikaci telefonickou," vysvětlila svůj návrh Richterová.


> „Státním institucím i obcím tato novela pomůže i v lepším budování eGovernmentu. Nově nebudou při digitální komunikaci samospráv s občany zapotřebí elektronické podpisy, bude stačit přihlášení státní elektronickou identitou, do které budou od příštího roku zapojeny i banky," okomentoval Profant klady schvalovaného zákona. Piráti se naopak na výboru postavili proti povinnému vedení datových schránek živnostníky, protože to považují za zbytečnou zátěž. Legislativa, která také upřesňuje podmínky pro použití cloudových služeb ve veřejné správě, nyní míří do druhého čtení ve Sněmovně. Schválení je předpokládáno do konce roku.

