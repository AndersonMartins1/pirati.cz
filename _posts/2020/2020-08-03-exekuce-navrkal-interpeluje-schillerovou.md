---
date:         2020-08-03
category:     blog
tags:         kontrola-moci-a-mocných místní-rozvoj finance
layout:       post
title:        "Vláda stále nechce řešit nezákonné exekuce, poslanec Navrkal interpeluje ministryni Schillerovou"
image:        /assets/img/articles/2020/navrkal.jpg
---  


 

Praha, 3. srpna 2020 – Českou republiku tíží 4,5 milionu exekucí, z toho až 300 tisíc jich je nezákonných. A ačkoliv je možné je zastavit, neděje se tak, protože soudy nemají na prošetřování podezřelých případů personální kapacity. Pirátský poslanec František Navrkal proto podal pozměňovací návrh na navýšení počtu soudních úředníků, který vláda v červenci zamítla s odvoláním na vlastní řešení. Teď to vypadá, že svůj veřejný závazek poruší.

> „Statisícové exekuce kvůli pár vypůjčeným stokorunám nejsou nic ojedinělého, ale realita pro stovky tisíc občanů, oběti podvodných praktik úvěrových společností. Společným problematickým jmenovatelem jsou často rozhodčí doložky, které již v roce 2011 označil Nejvyšší soud za neplatné. Přestože už skoro deset let platí, že veškeré takové exekuce by měly být neprodleně zastaveny a dluhy osekány o neoprávněné úroky a další sankce, neděje se tak. Soudy totiž prošetřování podezřelých případů nestíhají,” uvedl poslanec Navrkal.

> Kvůli uvedeným nedostatkům proto Navrkal předložil pozměňovací návrh na navýšení počtu soudních úředníků, kteří se podezřelými případy a zastavováním nezákonných exekucí zabývají. „Kromě opozičních poslanců jej na osobní schůzce přivítala i ministryně spravedlnosti Marie Benešová. Všechno bylo na nejlepší cestě. Tedy až do chvíle, kdy o návrhu hlasovala Sněmovna, která jej většinou koaličních poslanců ANO a ČSSD a taky zákonodárců z KSČM odmítla,” připomněl Navrkal.

Jako důvod odmítnutí návrhu uvedla ministryně financí Schillerová před hlasováním to, že prostředky na chybějící úředníky se naleznou v již schváleném rozpočtu Ministerstva spravedlnosti a tuto informaci jí měla potvrdit i ministryně spravedlnosti Benešová.

> „Uvedené informace se ukázaly jako další plané vládní sliby. Ministerstvo spravedlnosti po interpelaci k realizaci plánu písemně uvedlo, že žádné dostupné prostředky nemá a nezákonné exekuce by měly primárně řešit samy oběti, ne státní aparát. Proto nyní podávám interpelaci na ministryni Schillerovou, jestli navrhovaný přesun částky menší, než jedna tisícina vládní rozpočtové rezervy, na Vládě nenavrhne. Řešení protiprávních exekucí navíc povede ke snížení výdajů v rámci sociálních dávek a posílí výběr daní pomocí vymanění dlužníků z šedé ekonomiky,” uzavřel Navrkal.
