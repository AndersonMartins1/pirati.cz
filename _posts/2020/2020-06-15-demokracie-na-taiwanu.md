---
date:         2020-06-15
category:     blog
tags:         lidská-práva kontrola-moci-a-mocných
layout:       post
title:        "Komentář Jana Lipavského: Komunisté lžou o Tchaj-wanu, tamější demokracie je srovnatelná s Českou"
image:        /assets/img/articles/2020/jan-lipavsky1.jpg
author:       Jan Lipavský
---  

 

Praha, 15. června 2020 – Komunista Daniel Pawlas lhal v nedělních [Otázkách Václava Moravce o Tchaj-wanu](https://ct24.ceskatelevize.cz/domaci/3118964-vystrcilova-cesta-na-tchaj-wan-nepomuze-ani-neuskodi-veri-petricek). „Když se podíváme na index míry demokracie v jednotlivých zemích světa, tak Tchaj-wan je daleko za námi, je to demokracie s výhradami,“ prohlásil komunistický poslanec. Pravý opak je pravda. Uvedený výrok svědčí buď o vědomé snaze poškodit dobrou pověst Tchaj-wanu v očích české veřejnosti nebo jde o nevědomé přiznání neznalosti politických poměrů v jižní Asii. 

Tchaj-wan podle hodnocení [Freedom House 2020](https://freedomhouse.org/countries/freedom-world/scores) Česko dokonce předčil o 3 body na 100 bodové stupnici a získal 93 bodů. Obě země dosáhly na status „svobodný.“ Pro srovnání, Čína získala pouze 10 bodů a je označena za „nesvobodnou.“ Čísla z dalšího žebříčku hodnotícího kvalitu demokracie mluví podobně. Podle EIU Democracy Indexu 2019 se Tchaj-wan s 7,73 bodů z 10 nachází na 31. místě. Česko s 7,69 bodů  je v těsném závěsu za ním na 32. místě. Opět přidávám [pro srovnání Čínu](https://tibet.net/china-at-the-bottom-of-global-rankings-in-democracy-index-2019/), která je na 153 místě ze 165 hodnocených zemí v kategorii „autokracie.“

Zřejmě právě z tohoto druhého indexu Daniel Pawlas ve svých přípravách vycházel. Pak jde ale o ukázkový příklad neporozumění psanému textu. Kategorie, ve které se Česko i Tchaj-wan podle EIU Indexu nacházejí se sice dají volně přeložit jako [„demokracie s výhradami.“](https://www.epochtimes.cz/2020/01/31/index-demokracie-2019-cina-klesa-cr-take-pouze-57-svetove-populace-zije-v-plne-demokracii-the-economist/) Je-li ovšem Česko o jednu pozici za Tchaj-wanem, ani při nejlepší vůli tuto situaci nejde interpretovat jako „daleko za námi.“ Vzhledem k výše uvedenému tedy věřím, že komunistický poslanec veřejně uzná svou chybu.

Závěrem chci připomenout Pirátskou silnou podporu a dlouhodobou snahu o rozvoj česko-tchajwanských vztahů. Nejen proto, že Tchaj-wan je narozdíl od Číny demokratickým ostrovem, ale také proto, že je výrazně významnějším zahraničním investorem a tvůrcem pracovních míst. O přínosnosti česko-tchajwanských vztahů svědčí například skvěle fungující spolupráce mezi Prahou a hlavním městem Tchaj-pej iniciovaná Piráty vedenou koalicí na pražském magistrátu v čele se Zdeňkem Hřibem.
