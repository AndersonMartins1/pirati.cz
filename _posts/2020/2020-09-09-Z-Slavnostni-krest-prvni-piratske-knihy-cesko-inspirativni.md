---
date:         2020-09-09
category:     blog
tags:         pirati kniha komunal inspirace
layout:       post
title:        "Piráti dnes slavnostně pokřtili svou první knihu „Česko InsPIRATIvní“. Obsahuje 37 příkladů dobré praxe, jak zlepšit životy lidí v ČR"
image:        /assets/img/articles/2020/2020_09_09_krest_pirati_upravavelikost.jpg 
---


Praha, 9. září 2020 - Piráti dnes slavnostně pokřtili svou první knihu „Česko InsPIRATIvní“. Obsahuje 37 praktických příkladů z úspěšného pirátského působení na radnicích a v komunální politice. Akce se odehrála za přítomnosti 1. místopředsedkyně strany Olgy Richterové, která byla hlavní iniciátorkou projektu, i jednotlivých autorů, již se na tvorbě knihy podíleli. „Mám velkou radost, že mohu představit první pirátskou knihu. Není o žádných vzdušných zámcích, ale o tom, co jsme skutečně pomohli v České republice zlepšit. Čerpat z těchto příběhů mohou nejen zastupitelé, ale i běžní občané. Právě to bylo cílem naší knihy - podělit se dále o užitečné nápady a tipy. Změna k lepšímu totiž začíná vždy tam, kde jsme doma, tedy v konkrétním městě či obci,“ popsala Richterová. 


 > „Objevili jsme pirátský poklad. Tím pokladem jsou skvělé nápady, užitečné zkušenosti a dobrá praxe z práce Pirátů nejen na radnicích a krajích. Řada těchto projektů zůstává často pouze na lokální úrovni, dále se nesdílí, což je velká škoda, jelikož každý den v komunálů vzniká řada nápadů, které by mohly zlepšit životy občanů i v dalších regionech. To jsme se rozhodli změnit,“ vysvětlila důvod vzniku knihy pirátská místopředsedkyně. 


 > „V 37 kapitolách tak formou rozhovorů popisujeme jednotlivé úspěšné projekty, které jsme doplnili i o praktické boxy, kde je nastíněno, jak tyto záměry uskutečnit. U každé kapitoly jsou rovněž uvedeny kontakty na realizátory projektů, kteří zájemcům rádi poradí, jak mají postupovat. Nejde tedy jen o přehled konkrétních výsledků a zlepšováků, ale funguje to i jako souhrn užitečných návodů. Věnujeme se zde pestrému spektru témat od školství, životního prostředí či otevřené správy obce po podporu aktivních seniorů nebo zabydlování ohrožených rodin s dětmi,“ uvedla Richterová s tím, že knize nechybí ani informace o tom, jak se komunální témata promítají do práce pirátských poslanců ve Sněmovně. 


Na knize se podílely desítky autorů, někteří se rovněž zúčastnili dnešního slavnostního křtu. Mezi nimi nechyběl například Patrick Zandl, pirátský zastupitel Brandýsa nad Labem, který byl koordinátorem skupin COVID19 CZ. Adam Zábranský, jenž se jako radní magistrátu hlavního města Prahy věnuje dostupnosti bydlení a transparentnosti. Andrea Hoffmanová, náměstkyně primátora města Ostrava, která přišla například s nápadem, jak zlepšit stravování ve  školních jídelnách. Nebo Eva Tylová, místostarostka Prahy 12, jež se ve čtvrti zasazuje o lepší nakládání s vodou či zelení. 

 > „Kniha je vždy týmové dílo, chci tak velmi poděkovat desítkám ochotných a zapálených lidí, kteří se do její tvorby zapojili. Stejně tak děkuji každému, kdo se snaží nějakým způsobem zlepšit podmínky ve své obci, kraji nebo v naší zemi,“ uzavřela Richterová.  


Knihu si lze objednat na webu www.ceskoinspirativni.cz.
