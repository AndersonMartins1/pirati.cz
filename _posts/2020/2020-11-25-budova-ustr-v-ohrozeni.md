---
date:         2020-11-25
category:     blog
tags:         vláda kultura finance
layout:       post
title:        "Nechá vláda s podporou komunistů spadnout budovu Ústavu pro studium totalitních režimů?"
image:        /assets/img/articles/2020/ustr-budova.jpg
author:       
---



Praha 25. listopadu 2020 – Předseda poslaneckého klubu Pirátů Jakub Michálek upozorňuje, že ministryně financí Alena Schillerová zastavila rekonstrukci budovy ÚSTR na pražském Žižkově, která má sundaný plášť. Stát kvůli tomu v současnosti platí milionové částky za provizorní nájmy v komerčních prostorech. Hrozí, že historici dokumentující zločiny komunistického režimu přijdou kvůli zájmu developera o svou budovu. „Nechceme, aby to byl první krok k odstranění této instituce za vlády, která je závislá na podpoře KSČM,“ varuje Michálek.

> „Jako zpravodaj závěrečného účtu rozpočtové kapitoly Ústavu pro studium totalitních režimů jsem několikrát kritizoval, že rekonstrukce postupuje pomalu. Kolem budovy chodím do práce, takže vidím stav každý den. Chtěl jsem vědět, zda Ministerstvo financí počítá s prostředky na opravu budovy na Žižkově a jaké jsou příčiny přerušení rekonstrukce. Budova je zakonzervována a stát zaplatil nemalé prostředky za nájem náhradních prostor, podle mého odhadu přes 10 milionů korun. Opakovaně jsem zdůrazňoval, že je nehospodárné odkládat rekonstrukci vlastního vyklizeného objektu a platit za nájem komerčního objektu a opakovaně jsem byl na jednání Ústavně právního výboru ujišťován, že na rekonstrukci se pracuje. Na Ústavně právním výboru jsem naposledy prosadil výzvu vládě, aby poslance o svých konkrétních plánech informovala,“ komentoval situaci Jakub Michálek. 

> „Zdá se, že ministerstvo má v plánu budovu raději nechat spadnout nebo prodat developerovi, který se shodou náhod o tento objekt uchází. Je příznačné, že toto počínání ministryně se děje v době, kdy vláda přežívá jen díky podpoře komunistů, jejichž praktiky před rokem 1989 mají historici ústavu za úkol dokumentovat,“ dodal Michálek.

Rekonstrukce budovy ÚSTR byla zahájena v roce 2017, ale v průběhu rekonstrukce bylo odhaleno mnoho technických problémů včetně rozsáhlého výskytu azbestu, takže musela být vyhlášená nová soutěž a Ministerstvo financí se peníze na pokračování rekonstrukce zdráhalo dát. ÚSTR od začátku roku 2019 připravuje druhou fázi rekonstrukce, dokončení by stálo 472 milionů korun. 

* [Text interpelace](https://pirati.cz/assets/pdf/interpelace-ustr.pdf)
* [Odpověď ministryně financí Aleny Schillerové](https://pirati.cz/assets/pdf/odpoved-ustr.pdf)
