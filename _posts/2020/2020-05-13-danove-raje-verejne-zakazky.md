---
date:         2020-05-13
category:     blog
tags:         legislativa kontrola-moci-a-mocných korupce
layout:       post
title:        "Piráti varují před novým zákonem o zakázkách, hrozí malé domů do daňových rájů"
image:        /assets/img/articles/2020/profant.jpg
author:       Mediální odbor
---  



Praha, 13. května 2020 – Sněmovna bude dnes na mimořádné schůzi projednávat novelu zákona o zadávání veřejných zakázek. Ta výrazným způsobem rozvolňuje pravidla pro nákup zboží a služeb i mimo nouzový stav. Již dnes je možné v odůvodněných případech nakupovat bez soutěže a téměř bez formalit. Vláda chce nyní odstranit i poslední kontrolní mechanismy – ověření skutečného majitele a ověření kvalifikace dodavatele, které Piráti chtějí pomocí pozměňovacího návrhu do novely vrátit.

> „Je jasné, že v mimořádných situacích je potřeba, aby vláda mohla rychle a bez formalit nakoupit například ochranné pomůcky. Jenže přesně pro tyto situace tu je nouzový stav. A když nouzový stav není, měla by se vláda řídit zákonem a dodržovat alespoň základní pravidla – ověřit si, že ví, od koho nakupuje, a že firma má alespoň nějakou odbornost,” komentuje novelu pirátský poslanec Ondřej Profant.

Novela dopadá na případy, kdy je nebezpečí z prodlení nebo kde existuje pouze jeden možný dodavatel, a umožní v takových případech například zadat zakázku společnosti s anonymními akciemi a nejasnou vlastnickou strukturou, dokonce zcela vypouští povinnost prokázat kvalifikaci. Zákon se navíc použije i na již běžící zakázky.

Novela je projednávána ve stavu legislativní nouze – do vládního informačního systému byla nahrána pouhou hodinu před jednáním vlády, ještě téhož dne večer byla odeslána do Sněmovny, ve středu ji projednají výbory i plénum. Přestože vláda odůvodňuje takový postup potřebou nakupovat zdravotní prostředky a vybavení, zákon není věcně ani časově omezen. V následujících letech jej bude možné použít na IT zakázky, nebo kritickou infrastrukturu státu.

> „Připravili jsme několik pozměňovacích návrhů, které mají za cíl novelu opravit. Například vracíme povinnost vyloučit dodavatele, který má neznámého majitele. Takto totiž opravdu nelze vyloučit, že novela je jen malá domů pro firmy v daňových rájích, o jejichž skutečných vlastnících můžeme pouze spekulovat,” dodává Ivan Bartoš, předseda Pirátů.

Všechny čtyři pozměňovací návrhy Pirátů poslanci vládní koalice na Výboru pro veřejnou správu a regionální rozvoj zamítli. Tyto pozměňovací návrhy předloží i odpoledne na plénu Poslanecké sněmovny.
