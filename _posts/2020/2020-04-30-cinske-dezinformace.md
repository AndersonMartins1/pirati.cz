---
date:         2020-04-30
category:     blog
tags:         zahraničí koronavirus
layout:       post
title:        "Gregorová: Čínské dezinformace musíme hodnotit nekompromisně"
image:        /assets/img/articles/2020/gregorova.jpg
author:       Mediální odbor
--- 





Praha 30. dubna 2020 -  Pirátská europoslankyně Markéta Gregorová konfrontovala vysokého představitele Unie pro zahraniční věci a bezpečnostní politiku Josepa Borrella během slyšení ve výboru pro zahraniční věci. Borrell přišel vysvětlovat podezření z ovlivňování zprávy EU o čínských dezinformacích souvisejících s pandemií koronaviru.



> „Pan Borrell nejen že řekl, že čínští diplomaté sice výhrady měli, ale nebude jejich povahu sdílet, tedy nesmazal pochybnosti o ovlivňování; ale navíc několikrát shodil výpověď zaměstnanců, kteří s případem vyšli na světlo. Myslím, že je důležité zejména zaměstnancům a whistleblowerům dodat odvahy a říci - dělejte svoji práci, jak nejlépe jde a nenechte se ovlivnit nikým a ničím. Evropští občané potřebují vaše informace. Vaše odpovědnost vůči Evropě je důležitější, než loajalita k vašim nadřízeným. Obávám se, že výsledek celé této kauzy je zcela opačný a pan Borrell svým včerejším vystoupením na tomto faktu nic nezměnil,“ uvádí Gregorová. 



Borrell čelí podezření, že pod tlakem čínských diplomatů nechal zmírnit konkrétní vyjádření ve zprávě projektu EU vs DiSiNFO. Podle zdrojů serverů Politico a The New York Times měl Borrell záměrně pozdržet zveřejnění zprávy, která kritizovala čínskou vládu ze šíření dezinformací. Kromě toho měla Borrellova asistentka nařídit vyškrtnutí konkrétních pasáží, které poukazovaly na zapojení Číny a Ruska do dezinformačních kampaní v rámci Evropské unie. Dokazuje to e-mailová komunikace mezi členy pracovní skupiny, kteří se podíleli na vypracovávání finální zprávy.
