---
date:         2020-10-20
category:     blog
tags:         evropská-unie digitalizace
layout:       post
title:        "Přichází nová éra Internetu. Piráti k hlasování Evropského parlamentu o změně jeho pravidel"
image:        /assets/img/articles/2020/kolaja-eu.jpg
author:       
--- 



Brusel, 20. října 2020 – Evropská komise představí na konci letošního roku nový soubor pravidel, která nastaví podmínky konkurenčního prostředí na Internetu i hranice pro svobodu projevu v on-line prostředí. Nová legislativa totiž nastaví pravidla pro odstraňování nelegálního obsahu na Internetu. Na jejím základě budou taktéž vznikat opatření pro ochranu malých a středních podniků, které mohou být ohroženy ze strany velkých korporací zneužívajících své dominantní postavení. Europoslanec a pirátský místopředseda Evropského parlamentu Marcel Kolaja a poslanec Parlamentu České republiky za Pirátskou stranu Ondřej Profant proto vyjadřují svá stanoviska ke zprávám Evropského parlamentu. Ty budou sloužit Komisi jako vodítko při návrhu nové legislativy.

> „Dnešek je významným krokem směrem k funkčnímu a kvalitnímu Aktu o digitálních službách. Jsem rád, že Evropský parlament vzal v potaz mnohé podněty směřující k větší ochraně spotřebitele. Europoslanci mimo jiné žádají, aby byla zachována svoboda na Internetu, která patří mezí jeho základní charakteristiky,“ uvedl pirátský místopředseda Evropského parlamentu Marcel Kolaja.

> „Jednotný systém tzv. zjištění a opatření (notice & action) pomůže ochránit uživatele před neoprávněným odstraněním jejich obsahu. Pro uživatele bude srozumitelnější, proč byl jejich obsah smazán a jaká jsou jejich práva. Tento systém musí též uživatelům poskytovat účinné prostředky, aby se svých práv domohli, pokud by jejich obsah odstraněn neprávem,“ vysvětluje Kolaja. 

> „Poslanci také Komisi vyzývají, aby navrhla pravidla zaručující interoperabilitu platforem. V praxi by to znamenalo, že dominantní by platformy, jako je např. Facebook, Instagram nebo Whatsapp a další, musely poskytnout rozhraní pro propojení s ostatními platformami. Uživatelé jiných platforem by tak mohli zůstat v kontaktu se svými přáteli, aniž by byli nuceni používat tyto dominantní platformy. Tím bychom zásadně přispěli k vytvoření konkurenčního prostředí, ale i k ochraně malých a středních podniků, které jsou klíčové pro evropskou ekonomiku a mohou být velmi snadno ohrožovány ze strany dominantních internetových platforem,“ dodává poslanec Parlamentu ČR za Piráty Ondřej Profant.
