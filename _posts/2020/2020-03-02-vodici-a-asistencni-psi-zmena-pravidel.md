---
date:         2020-03-02
category:     blog
tags:         legislativa celostátní
layout:       post
title:        "Piráti navrhují změnu pravidel pro vodicí a asistenční psy, která usnadní pohyb lidí s postižením ve veřejném prostoru"
image:        /assets/img/articles/2020/holomcik.jpg
author:       Mediální odbor
--- 



Praha, 2. března 2020 – Nedávná událost, kdy pražský taxikář vyhodil z auta nevidomou ženu, protože mu vadil její vodicí pes, může mít pozitivní dohru. Piráti předloží změny legislativy, na základě návrhu Kanceláře veřejného ochránce práv, které zlepší postavení lidí využívající pomoc asistenčních psů, usnadní jim život a ochrání je před podobnými incidenty. Návrh hodlají Piráti podat během tohoto týdne.

Na základě veřejné diskuze, kterou vyvolal případ z poloviny letošního února, se připomněl úřad Kanceláře veřejné ochránkyně práv. Ten už od roku 2009 poukazuje na mezeru v zákoně, která komplikuje život lidem využívajícím podporu speciálně vycvičených psů. V roce 2016 dokonce, v rámci doporučení Vládě, navrhl úřad přesné paragrafové znění návrhu. 

> „Přijde mi neuvěřitelné, že přestože má Vláda hotový návrh k dispozici už čtyři roky, doposud tuto citlivou záležitost odmítala řešit. Proto návrh podáme sami, momentálně dokončujeme formální úpravy a začínáme hledat podporu u ostatních klubů tak, abychom návrh mohli podat do konce týdne v tzv. režimu §90 jednacího řádu Sněmovny, tedy, aby byl schválen již v prvním čtení,“ komentuje přípravy předložení poslanec Radek Holomčík.

Návrh odstraňuje omezení, která často brání postiženým v pohybu ve veřejných prostorách a dopravních prostředcích právě kvůli doprovodu asistenčního psa. Ten by měl mít podle návrhu v tomto kontextu status nezbytné kompenzační pomůcky (čímž nijak nedojde k omezení jeho práv na ochranu před týráním). 

> „Postavení asistenčních a vodicích psů je jedním z citlivých problémů, které osoby s potižením u nás trápí. Bohužel, není zdaleka jediný. Proto se zaměřujeme i na další oblasti – snažíme se vyvolat jednání s Ministerstvem dopravy kvůli bezbariérovosti vlakové dopravy, ve sněmovním výboru budeme jednat se zástupci televizí o možnostech navýšení podílu vysílání přizpůsobeného potřebám lidí se sluchovým postižením, důsledně hlídáme i novelizaci stavebního zákona. Přestože se píše rok 2020, je v otázkách bezbariérovosti a prostupnosti veřejného prostoru na řadě míst smutný středověk,“ dodává Michal Prager, radní Prahy 14 a pirátský expert na bezbariérovost.

 
