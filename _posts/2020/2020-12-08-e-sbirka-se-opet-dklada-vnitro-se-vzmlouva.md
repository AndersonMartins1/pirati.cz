---
date:         2020-12-08
category:     blog
tags:         právo-a-justice digitalizace sněmovna
layout:       post
title:        "Ministerstvo vnitra nezvládlo včas zrealizovat projekty e-Sbírka a e-Legislativa. Digitální tvorba zákonů se už podruhé odsouvá"
image:        /assets/img/articles/2020/frantisek-navrkal89.jpg
author:       
---



Praha, 8. prosince 2020 – O ročním odložení projektů e-Sbírka a e-Legislativa na 1. ledna 2023 dnes na jednání sněmovního Podvýboru pro digitalizaci justice a e-Sbírku informovali zástupci Ministerstva vnitra. Účelem projektu je zajistit funkční portál obsahující závazná elektronická znění právních aktů vyhlašovaných ve Sbírce zákonů a mezinárodních smluv. Zavedení e-Legislativy má vést k elektronizaci a zpřehlednění celého procesu tvorby i projednávání právních předpisů, a snížit tak počet chyb v legislativním procesu.

> „Výsledek dnešního jednání je vizitkou nezvládnuté vládní politiky v oblasti digitalizace. Nyní půl roku po termínu pro nasazení do testovacího provozu stále není software pro Poslaneckou sněmovnu a Senát k dispozici. Uspěchané nasazení by znamenalo, že zákonodárci budou nuceni jeho funkčnost zkoušet ‚za pochodu'. Pokud by se něco pokazilo, máme tady kolaps celého legislativního procesu,“ vysvětlil předseda Podvýboru pro digitalizaci justice a e-Sbírku Pirát František Navrkal.

Ministerstvo se brání tím, že celý projekt zbrzdila situace způsobená pandemií koronaviru. Jak uvádí ovšem poslanec Pirátů, ministerstvo se potýkalo se zpožděními již před vypuknutím nákazy.

> „Ministerstvo obhajuje prodlevy koronavirem. Realita je ovšem taková, že k nedodržování termínů docházelo dávno před ním a projekt nabíral vážné zpoždění už v létě minulého roku. Přesto jsme místo návrhů řešení až do poslední chvíle ze strany ministerstva poslouchali ujištění, že se všechno daří, stále je dostatek času a e-Sbírku nebude potřeba znovu odkládat. Po dnešku je všechno jinak,“ doplnil Navrkal.

> „Ministerstvo viditelně nemá na vedení obdobného záměru personální kapacity a štědře financovaný projekt provází od počátku problémy. Za zmínku také stojí, že dodavatelem projektu je stejný subjekt, který původně zajišťoval katastrofálně připravený e-shop na dálniční známky,“ upřesnil další člen podvýboru Pirát Ondřej Profant. 

Nastalou situací se dle přijatého usnesení podvýboru má dále zabývat Ústavně právní výbor.

 
