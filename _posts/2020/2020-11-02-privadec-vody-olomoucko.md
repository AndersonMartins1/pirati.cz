---
date:         2020-11-02
category:     blog
tags:         životní-prostředí zemědělství vláda
layout:       post
title:        "Komentář Dany Balcarové: Vláda jedná o 50kilometrovém přivaděči vody na Olomoucko, trubka ale návrat vody do krajiny nevyřeší"
image:        /assets/img/articles/2020/dana-balcarova.jpg
author:       Dana Balcarová
---



Praha, 2. listopadu 2020 – Vláda ČR na své dnešní jednání zařadila projednání posílení vodních zdrojů v povodí Horní Moravy vodou z povodí Odry. Jedná se o plán vybudování přivaděče vody pro průmysl, zemědělství a pitnou vodu ze Slezské Harty na Olomoucko, Přerovsko a Hanou. Podle odhadů má jít o 48 kilometrů dlouhou stavbu. Pokud budeme sucho řešit tímto způsobem, tak bude česká krajina stále více vysychat. Pirátský plán [Vodu řešíme teď](https://voda.pirati.cz/) přistupuje k nedostatku vody komplexně a podporuje opatření, která v krajině vodu zadrží.

Vodu je potřeba zadržovat v krajině především plošně, přímo v lese, na polích a všech ostatních místech. A ano, když je to nadále potřeba, tak pak stavět potrubí k velkým odběratelům a městům. V neposlední řadě je důležité si uvědomit, že opatření sloužící k opravdové zádrži vody v krajině, když jsou správně provedená, slouží zároveň ke zmírnění důsledků bleskových povodní – a s tím nám navrhované trubky opravdu nepomohou.

Myšlenka realizace cca 50 km přivaděče vody ze Slezské Harty je sice méně problematická než nápad budovat novou přehradu pod Jeseníky nebo donekonečna prohlubovat vrty pro odběry podzemních vod. Ale je to zase jenom trubka, ze které se má voda dostat do kohoutů továren, postřikovačů na jednotlivá pole a možná do kohoutků domácností. V žádném případě nevrátí vodu do krajiny.

 
