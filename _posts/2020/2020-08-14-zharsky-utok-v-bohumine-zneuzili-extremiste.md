---
date:         2020-08-14
category:     blog
tags:         bezpečnost právo-a-justice
layout:       post
title:        "Žhářský útok v Bohumíně zneužili extremisté pro šíření rasové nenávisti: Místopředsedkyně Pirátů Olga Richterová a organizace ROMEA podávají trestní oznámení"
image:        /assets/img/articles/2020/richterova.jpg
--- 



Praha, 14. srpna 2020 – Žhářský útok v Bohumíně, při kterém zahynulo jedenáct osob včetně tří dětí, se stal záminkou pro vyvolávání nenávisti vůči romské komunitě. V souvislosti s tragédií se totiž objevily útočné články a komentáře odsuzující právě romskou menšinu a schvalující násilný čin. Pirátský analytický tým ve spolupráci s organizací ROMEA zmapoval nejzávažnější komentáře a Olga Richterová, první místopředsedkyně Pirátů, a zástupce sdružení ROMEA včera podali na neznámé pachatele trestní oznámení. Piráti zároveň komunikují s některými příbuznými obětí, kteří neskrývají své zděšení. 
 
Pirátští analytici se ve spolupráci s organizací ROMEA rozhodli zmapovat texty na internetu včetně sociálních sítí reagující na tragédii. Jako nejzávažnější byly vyhodnoceny dva články na dezinformačních webech a jeden komentář, některé z nich násilný čin dokonce oslavovaly. Trestní oznámení na tyto texty je adresováno Odboru extremismu a terorismu Krajského ředitelství policie HMP, které se specializuje na tento druh trestné činnosti. Je zde totiž důvodné podezření, že mohl být spáchán trestný čin podněcování k nenávisti, schvalování trestného činu, hanobení národa a další trestné činy. 
 
Výše zmíněný text, který se objevil na jednom extremistickém portálu, například popisuje dětské oběti neštěstí jako „cikánská mláďata“ a občany romského původu jako „přemnožené parazity“. Pro samotné neštěstí je pak v článku použít termín „grilovačka cikánů“. Provozovatelem tohoto portálu je spolek vedený osobou jménem Radek Velička. Další článek obsažený v trestním oznámení byl pojmenován „Požár v Bohumíně založili cikáni – média cudně mlčí“ a zveřejněn byl na dezinformačním webu. Vlastník této domény je bohužel anonymní a schovává se díky službě WhoisGuard. Poskytovatel této služby WhoisGuard, Inc. sídlí v Panamě. 
 
> Trestní oznámení bylo rovněž podáno na pisatele následujícího komentáře: „Pokud se jednalo o cikánskou sebranku, tak jejich smrt je naším štěstím. Pevné nervy přeji pánovi, který to zapálil.“ Osoba podepsaná pod tímto komentářem následně pirátskému analytikovi sdělila, že autorem je nezletilý syn, který údajně omylem použil jím vlastněný počítač. 
 
> „Je pro mě zcela šílená představa, že někdo oslavuje žhářský útok jen proto, že mezi oběťmi mohli být Romové. Lidi jsou přece v prvé řadě lidi. Snahy o vytváření nesnášenlivosti vůči jakékoliv menšině naleptávají fungování naší společnosti. A pokud už chceme hodnotit, tak ne podle národnosti, ale podle skutků. Zcela analogicky se v minulém roce v případě střelby v ostravské nemocnici objevil článek na dezinformačním webu, který uváděl, že tragédie byla výsledkem války Židů. Rovněž zde Piráti podali trestní oznámení a nekompromisně budeme postupovat i v dalších případech,” okomentovala trestní oznámení pirátská poslankyně Richterová.
 
> „Rasistické komentáře v diskuzích v momentě, kdy se objevily spekulace, že pachatelem může být Rom nebo že by oběti mohly být Romové, jsou naprosto nepřijatelné. Přát malým dětem smrt upálením je pak naprostá zrůdnost a příslušné orgány musí začít konat,“ uvedl ředitel organizace ROMEA Zdeněk Ryšavý.
 
> „Je však také nutné připomenout, jakou roli v tomto případě sehrála některá média. Zveřejnění nepravdivé informace, že žhář je Rom, bez jakéhokoliv ověření, je obrovská profesionální chyba a selhání. Navíc v momentě, kdy národnost pachatele nebo obětí v případě hromadné vraždy v Bohumíně není nijak důležitá, protože nesouvisí s trestným činem,“ dodal Ryšavý.
 
