---
date:         2020-08-27
category:     blog
tags:         volby legislativa
layout:       post
title:        "Piráti podporují petici českých vědců za korespondenční volby. Ve Sněmovně leží jejich novela, která by to umožňovala"
image:        /assets/img/articles/2020/vojtech-pikal.jpg
--- 


Praha, 27. srpna 2020 – Až půl milionu Čechů žijících v zahraničí má možnost volit jen na ambasádě nebo na konzulátu. Korespondenční hlasování, které je běžné prakticky v celé Evropě, totiž tuzemský právní řád dosud nezná. Kvůli ztíženým podmínkám se tak k volbám dostanou pouze dvě až tři procenta z uvedeného počtu Čechů za hranicemi. Distanční hlasování, ať už korespondenční nebo digitální metodou, se ukazuje jako nezbytné také po zkušenostech se zaváděním opatření proti koronavirové pandemii. Izolace a karanténa mohou znemožnit volební účast tisícům lidí. Legislativní návrh na zavedení korespondenční volby přitom již v červnu 2018 podal místopředseda Sněmovny za Piráty Vojtěch Pikal. Ten v tomto týdnu obdržel „Dopis českých vědců“ s žádostí o doplnění volebního zákona o možnost distanční volby. Autorem dokumentu je vědec Ladislav Půst, který v dopisu uvádí, že nesmíme přes obtížné zdravotní nebo epidemiologické podmínky rezignovat na základní hodnotu života v demokracii.

> „Sedmnáct let jsem pracoval v USA v různých vědeckých institucích. Protože jsem vždy bydlel velmi daleko od ambasády, voleb jsem se neúčastnil, přestože jsem o volby doma měl vždy zájem. Stejný problém řeší mnoho Čechů v zahraničí, zejména v podobně velkých státech jako je USA, kde je nejbližší volební místnost i tisíce kilometrů daleko. Tito lidé často jako špičkoví pracovníci v zahraničí šíří dobré jméno své domoviny, ale zároveň nemají stejný přístup k volebnímu právu jako ostatní,“ vysvětlil svou motivaci Ladislav Půst. 

> „Vláda je k zavedení korespondenčního hlasování nepochopitelně zdrženlivá. V programovém prohlášení tento závazek uvádí, ale premiér Babiš tvrdí, že jej nelze stihnout. V době nouzového stavu ovšem vláda dokázala přijímat zákony v řádu dnů. Návrhy na korespondenční volbu přitom existují, jednak návrh Ministerstva vnitra, který leží na vládě přes půl roku, a pak také starší návrh Pirátů, ke kterému vydala vláda 24. července 2018 neutrální stanovisko, a od té doby čeká na projednání Sněmovnou,“ uvedl místopředseda Sněmovny Pikal.

Petice, kterou zatím podepsalo okolo pěti desítek významných osobností z akademické sféry, bude na konci příštího týdne předána vládě a zástupcům Poslanecké sněmovny a Senátu.

 

* Plné znění dopisu [ZDE](https://pirati.cz/assets/pdf/Dopis vědců volby.pdf).
