---
date:         2020-07-10
category:     blog
tags:         sněmovna finance evropská-unie 
layout:       post
title:        "Piráti prosadili, aby premiér Babiš podpořil plán obnovy EU, vládní poslanci však odmítají důslednou kontrolu těchto fondů"
image:        /assets/img/articles/2020/kopriva-eu.jpg
author:       Mediální odbor
---   



Praha, 10. července 2020 – Piráti, ve spolupráci s KDU-ČSL, TOP 09 a STAN, prosadili usnesení Sněmovny, které ukládá premiéru Andreji Babišovi podpořit Plán na podporu oživení Evropy a vyjednat lepší podmínky pro Českou republiku. Vládní poslanci však odmítli návrh na důslednější kontrolu toku evropských financí. Peníze z evropských fondů, tzv. Next Generation EU, mají sloužit ke zmírnění krize po koronavirové pandemii. Plán obnovy může být také impulzem pro klíčové inovace a reformy českého hospodářství. Piráti souhlasí s návrhem Evropské komise, aby investice směřovaly primárně do inovací, digitalizace, udržitelnosti a vzdělávání. Bez důsledné kontroly a podmíněnosti finanční podpory však hrozí zneužívání peněz oligarchy a technologické zaostávání, které může ČR zadržovat v pozici montovny Evropy. 

> „EU může velkým výzvám čelit pouze při shodě na společném řešení. Je bezprostředně v zájmu ČR, aby se zotavila evropská ekonomika a jednotný trh, na který míří drtivá většina českého exportu. Plánované investice do inovací, digitalizace a udržitelnosti musí přijít tak jako tak a nyní je pro ně vhodná doba,“ komentuje místopředseda Výboru pro evropské záležitosti František Kopřiva a dodává: „Vyzvali jsme tedy premiéra, aby k návrhu přistupoval konstruktivně a vyjednal navýšení fondů, ze kterých můžeme financovat inovativní projekty v Česku. Evropskou komisi jsme pak vyzvali, aby kromě cílení investic kontrolovala, aby se peníze rozdělovaly spravedlivě. Bohužel se vládní poslanci přiklonili k variantě, která vyhovuje velkým koncernům, včetně těch napojených na předsedu vlády Babiše.“ 

> „Diskuse o fondu obnovy bude pokračovat na půdě evropských institucí. Budeme požadovat důsledné uplatňování principů právního státu a zamezování střetu zájmů při jeho uplatňování. Peníze je třeba využít pro modernizaci evropského hospodářství s využitím svobodných technologií”, dodává člen hospodářského výboru Evropského parlamentu Mikuláš Peksa.

> „Strategie Just Transition Fund je klíčovým prvkem k sociálně udržitelnému odklonu od spalování fosilních paliv a vyrovnání se s důsledky přechodu k uhlíkové neutralitě v nejvíce postiženým regionům EU, včetně ČR. I z toho důvodu vyzývám předsedu vlády Babiše, aby prosazoval navýšení finančních prostředků do tohoto fondu. Je nezbytné, abychom se do ambiciózního plánu na dosažení uhlíkově neutrální EU zapojili a využili jeho potenciál.” doplňuje pirátská poslankyně Dana Balcarová, předsedkyně výboru pro životní prostředí.

Prostřednictvím společných unijních úvěrů se do fondu má dostat 750 miliard eur – přes 20 bilionů korun. Dvě třetiny zdrojů by státy EU mohly dostat formou nevratných grantů, zbylých 250 miliard eur pak EU rozdělí formou výhodných půjček. Peníze budou moci čerpat všechny země EU včetně Česka. Konkrétně by se mělo jednat o 19,2 miliardy eur, v přepočtu 519 miliard korun. Peníze mají směřovat především do investic, digitalizace, modernizace průmyslu a energetiky, boje proti klimatickým změnám apod.
