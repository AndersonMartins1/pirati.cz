---
date:         2020-12-08
category:     blog
tags:         celostátní
layout:       post
title:        "Evropský parlament schválil masivní sledování veškeré osobní komunikace, Piráti jsou proti"
image:        /assets/img/articles/2020/kolaja.jpg
author:       
---

Brusel, 8. prosince 2020 - Výbor Evropského parlamentu pro občanské svobody, spravedlnost a vnitřní věci (LIBE) schválil nebezpečnou výjimku ze směrnice ePrivacy. Ta umožní poskytovatelům služeb pro komunikaci on-line, jako je například Facebook Messenger, šmírovat v soukromých konverzacích svých uživatelů. Výjimka má údajně sloužit k boji proti zneužívání dětí.

> Podle Evropských Pirátů a politické skupiny Greens/EFA, které jsou součástí, jde o katastrofu v oblasti ochrany dat. „Je to stejná věc, jako kdyby pošťáci otevírali všechny obálky a prošetřovali, zda se uvnitř nenachází dětská pornografie. Zní to šíleně? To proto, že to šílené je,“ komentoval rozhodnutí poslanec a místopředseda Evropského parlamentu Marcel Kolaja. „Neexistuje nic jako částečné prolomení soukromí. Bude muset být sledována veškerá komunikace, s čímž zásadně nesouhlasím. Osobní komunikace by měla být monitorována pouze z nařízení soudu a individuálně,“ dodal Kolaja.

Výjimka ze směrnice ePrivacy poskytuje právní základ pro dohled nad soukromou elektronickou komunikací za účelem hledání případné dětské pornografie. Evropská komise ji schválila 10. září 2020. Návrh poskytuje dočasnou odchylku od směrnice 2002/58/ES. Díky výjimce budou moci poskytovatelé komunikačních služeb on-line skenovat soukromé komunikační kanály. Účelem má být nalezení dětské pornografie nebo „podezřelého“ chování sexuálních predátorů.

> „Je děsivé, že společnosti jako Facebook a Google budou vystupovat jako zástupci šerifů. Budou schopni komplexně analyzovat naši soukromou elektronickou komunikaci, aniž bychom to věděli,“ řekl německý pirátský europoslanec Patrick Breyer, který je stínovým zpravodajem návrhu. „Tímto způsobem se nedostanete ke kanálům, které využívají organizovaní zločinci. Pouze tím nějaký automat nespravedlivě obviní ze zločinu tisíce uživatelů. Místo hromadného sledování si dětské oběti zaslouží právo na účinnou pomoc a bezpečná místa pro konzultaci,“ dodal Breyer.

Očekává se, že výsledek hlasování ve výboru bude přijat jako pozice Evropského parlamentu. Výjimka pravděpodobně vstoupí v platnost v lednu po třístranných jednáních mezi Parlamentem, Radou Evropské unie a Evropskou komisí.


