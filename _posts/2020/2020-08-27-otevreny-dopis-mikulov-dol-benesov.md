---
date:         2020-08-27
category:     blog
tags:         lidská-práva zahraničí
layout:       post
title:        "Sexuální orientace jako důvod k diskriminaci? Otevřený dopis zastupitelstvům Mikulova a Dolního Benešova"
image:        /assets/img/articles/2020/kolaja.jpg
--- 


Praha, 27. srpna 2020 - V polských městech jsou vyhlašovány tzv. „zóny bez ideologie LGBT“. Evropská komise jim zastavila dotace, tamní vláda je však finančně kompenzuje a otevřeně podporuje. Jedním z takových případů je i Tuchów a Wilamowice, partnerská města Mikulova a Dolního Benešova. V otevřeném dopise proto žádají o rozvázání partnerských dohod místopředseda Evropského parlamentu Marcel Kolaja, poslanec Parlamentu ČR František Kopřiva i zástupci Pirátů v krajích Zuzana Klusová a Lukáš Dubec.

> „Musíme se zasadit o práva lidí, kteří jsou kvůli své orientaci vyháněni z vlastních domovů,“ uvedl Kolaja. „Evropská komise na absurditu těchto zón již několikrát poukázala. Musíme vyvinout maximální úsilí, abychom se takové diskriminaci obloukem vyhnuli,“ dodává.

> „V České republice se pro komunitu LGBT snažíme udělat maximum. Každý rok se účastníme pražského pochodu hrdosti a navíc jsme předložili novelu zákona, která má za cíl prosadit manželství pro všechny. Musíme si však všímat i hrozeb za našimi hranicemi,“ komentoval Kopřiva.

> „Dolní Benešov a Mikulov jsou v celé věci nevinně a jejich zastupitele nelze obviňovat z diskriminace,“ dodala Klusová. „Každopádně je nutné upozornit na fakt, že i oni mohou skrze rozvázání spolupráce přispět k lepšímu životu pro gaye a lesby. Proto jsme je v otevřeném dopise vyzvali k tomuto kroku,“ uzavírá.
