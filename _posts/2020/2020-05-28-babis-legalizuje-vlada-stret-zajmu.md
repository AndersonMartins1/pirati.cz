---
date:         2020-05-28
category:     blog
tags:         vláda legislativa kontrola-moci-a-mocných
layout:       post
title:        "Vláda chce v pondělí znovu jednat o zákonu, který legalizuje Babišův střet zájmů"
image:        /assets/img/articles/2020/navrkal.jpg
author:       Mediální odbor
---  



Praha, 28. května 2020 – Vláda na svůj pondělní program znovu zařadila projednání kontroverzního zákona o evidenci skutečných majitelů. Účelová výjimka pro svěřenské fondy, dle které by Andrej Babiš nebyl majitelem Agrofertu, z návrhu nezmizela. Na problematický zákon a jeho zařazení na projednání v době nouzového stavu upozornili Piráti již v březnu a vyzvali k jeho přepracování. Vláda pod veřejným tlakem návrh stáhla, ale snaží se ho prosadit znovu v nezměněné podobě.

> Na svévolný přístup vlády upozornil poslanec Pirátů František Navrkal: „Je naprosto neuvěřitelné, že se vláda snaží znovu protlačit návrh zákona, proti kterému se už v březnu zvedl silný a naprosto oprávněný odpor odborné i široké veřejnosti. Na jeho znění se nezměnilo ani jediné písmenko a zůstala v něm účelová výjimka pro svěřenské fondy, která by premiérovi umožnila dále zakrývat svůj střet zájmů.“

Na programu jednání vlády se stejně jako minule objevil vedle návrhu obsahujícího zmiňované ustanovení o svěřenských fondech ještě návrh Legislativní rady vlády. Ten sice problematický bod neobsahuje, ovšem nahrazuje ho nejasným odkazem na obecnou právní úpravu u obchodních korporací. Obě legislativní opatření reagují na evropskou směrnici o praní špinavých peněz, kterou měla Česká republika povinnost implementovat již v lednu tohoto roku. 

> „Přestože měla vláda možnost napsat zákon kvalitně, rozhodla se místo toho zkusit do této klíčové protikorupční legislativy propašovat díru pro svěřenské fondy premiéra Babiše. Pokud ho na svém zasedání kabinet schválí, budeme ve Sněmovně navrhovat jeho přepracování. Zákony mají právní prostředí narovnávat, ne ho ohýbat podle potřeb zrovna vládnoucí garnitury,“ uzavřel Navrkal.  
