---
date:         2020-12-30
category:     blog
tags:         brexit pirati europoslanci
layout:       post
title:        "Gregorová: Tvrdý Brexit je stejně špatná varianta, jako dohoda za každou cenu"
image:        /assets/img/articles/2020/gregorova.jpg
author:       
---

Praha/Brusel, 30. prosince 2020 – Souhlas Evropského parlamentu s dohodou o odchodu Velké Británie z Evropské unie zatím není jasný. Špatná dohoda může totiž podle pirátské europoslankyně Markéty Gregorové poškodit evropské občany podobně jako tvrdý Brexit. Na vyhodnocení je tak podle ní potřeba čas. Zda je dohoda opravdu úspěchem by měli rozhodnout Rada i Parlament do konce února.

 

> Dohoda bude částečně platit od začátku roku do 28. února 2021, aby měl Evropský parlament dostatečný čas na vyhodnocení textu dohody. „V současné chvíli všichni z našeho výboru pro mezinárodní obchod, ve spolupráci s dalšími výbory, pracují na vyhodnocení dohody. Zatím víme například to, že pro občany se změní nutnost mít vízum na cesty přesahující 90 dní v zemi pobytu, obnoví se hraniční kontroly v Británii, poplatky za roaming, či studenti z Velké Británie již nebudou mít přístup k programu Erasmus,“ uvádí europoslankyně Markéta Gregorová.

 

> Důležitým úspěchem je podle ní zachování cestování bez víz pro cesty do 90 dní či nulová cla a kvóty. „Zajímavý je i důraz na udržitelnost a ochranu životního prostředí, kde byly obavy z diametrálně odlišného přístupu Británie. Za sebe především doufám, že dál bude probíhat diplomatický dialog a snaha se koordinovat v hlavních zahraničně-politických otázkách. Kompletní absence jakékoli spolupráce na zahraniční a bezpečnostní politice v textu dohody je podle mě velká škoda, jelikož na mezinárodním poli je spolupráce nejvýhodnější,“ hodnotí dále Gregorová.

 

> Pokud bude mít Parlament k dohodě výhrady, může dobu pro jednání prodloužit o pár týdnů, i tak je to ale podle europoslankyně na tak zásadní dokument krátký čas. „Tvrdý Brexit byl a je špatnou variantou, stejně tak ale občany EU i Spojeného království může poškodit špatná dohoda. Proto není souhlas Evropského parlamentu automatický a vyjednavači od nás mohou očekávat množství připomínek,“ zakončuje Gregorová.

 
