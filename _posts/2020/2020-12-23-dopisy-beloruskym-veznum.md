---
date:         2020-12-23
category:     blog
tags:         zahraničí lidská-práva
layout:       post
title:        "Vánoční výzva: Piráti a bývalá ombudsmanka píší běloruským vězňům a vládě. Pomoci může i veřejnost"
image:        /assets/img/articles/2020/belarus.jpg
author:       
---




Brusel/Praha/Brno, 23. prosince 2020 – Pirátští europoslanci, poslanec a bývalá mluvčí Charty 77 se spojili při tzv. Vánoční výzvě 2020. V reakci na hladovku politického vězně Ihara Losika, který od června neviděl svou dvouletou dceru, se obrací na běloruskou vládu. Osobnosti  žádají také českou veřejnost, aby se k nim připojila v psaní dopisů více než 150 politickým vězňům Lukašenkova režimu, kteří budou trávit Vánoce za mřížemi.

K Vánoční výzvě 2020 se spojili europoslanci Markéta Gregorová a Mikuláš Peksa, poslanec Parlamentu České republiky František Kopřiva (všichni za Pirátskou stranu) a bývalá ombudsmanka a mluvčí Charty 77 Anna Šabatová. Ti všichni teď vyzývají českou veřejnost, aby si přes svátky vzpomněla na více než 150 politických vězňů Lukašenkova režimu a vyjádřila jim podporu dopisem. Poslední kapkou byl pro iniciativu tragický příběh Ihara Losika.

Ihar Losik je zakladatel známého kanálu na Telegramu, konzultant Rádia Svobodná Evropa a blogger. Ve vězení sedí od června 2020, kdy byl zadržen pro podezření, že „organizuje hromadné akce závažně narušující veřejný pořádek“. Od té doby mu nebylo umožněno spatřit svou ženu, ani svou dvouletou dceru. K hladovce se připojila i jeho žena Darja Losik.

> Markéta Gregorová nedávno v rámci iniciativy #WeStandyBYyou „adoptovala“ zadržovanou studentku Kasyu, aby mohla vyprávět její příběh. K adopci běloruských vězňů vyzvala české politiky. „Prosím českou veřejnost, aby si na Ihara a ostatní neprávem odsouzené v Lukašenkově režimu u příležitosti svátků vzpomněla. Máme s Bělorusy hodně společného. Česká republika je historicky uznávaným symbolem studentského boje za svobodu. Bělorusové dnes tuhle sílu potřebují na své straně. Ukažme, že při nich stojíme,“ vyzývá nyní europoslankyně Markéta Gregorová.

> K Vánoční výzvě se bez váhání připojil i Mikuláš Peksa. „Dění v Bělorusku se v poslední době dostalo mimo hledáček většiny českých médií, ale to nic nemění na tom že situace politických vězňů je hodně špatná. Českou podporu stále potřebují,“ říká Peksa.

> Výzvu podpořil i poslanec František Kopřiva. „Už v srpnu jsme podpořili pochod běloruské komunity v Praze na podporu demokratické opozice v Bělorusku. Následně jsme v Poslanecké sněmovně navrhovali usnesení odsuzující zfalšované volby i násilí ze strany Lukašenkova režimu, to ale bohužel vládní poslanci nepodpořili. Sankce ze strany Evropské unie jsou krok správným směrem, nicméně případ Ihara Losika ukazuje, že situace v Bělorusku se nezlepšila a tamní političtí vězni stále potřebují naši podporu,“ uvádí Kopřiva.  

> Zapojila se i bývalá veřejná ochránkyně práv a mluvčí Charty 77 Anna Šabatová. „Dozvěděla jsem se, že mnou ‚adoptovaný‘ běloruský vězeň, bloger Ihar Losik, zahájil ve vězení hladovku poté, kdy mu po půlroce vyšetřovací vazby změnili obvinění na nové, závažnější. Ke hladovce se také připojila jeho žena Darja Losiková. Mám obavu zejména o Ihara, protože podmínky ve vězení nejsou nikdy snadné, a v běloruských věznicích zvlášť. Jak vím, Ihar nemá příliš robustní konstituci, takže taková hladovka by mohla neblaze ovlivnit jeho zdravotní stav,“ vyjadřuje své obavy Šabatová.

> „Apeluji na představitele běloruské moci, aby Ihara okamžitě propustili. Vím, že Bělorusko nemá nezávislé soudnictví, takže by mělo přijít rychle politické rozhodnutí,“ dodává Šabatová.

**Jak se zapojit?**

Každý si může přečíst [příběhy běloruských politických vězňů](https://www.lphr.org/en/belarus-gefangene-patenschaften-prisoners-godparenthood/), vybrat si ten, který ho nejvíce zasáhne, a vězněnému napsat pár slov podpory. Organizátoři Vánoční výzvy 2020 budou sbírat vzkazy na e-mailové adrese vanocnivyzva@pirati.cz, budou je případně překládat a předávat vězněným.

* [Otevřený dopis běloruské vládě](http://pirati.cz/assets/pdf/Otevřený dopis běloruské vládě.pdf)
