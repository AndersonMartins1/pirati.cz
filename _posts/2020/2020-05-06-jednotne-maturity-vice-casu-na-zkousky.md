---
date:         2020-05-06
category:     blog
tags:         koronavirus školství 
layout:       post
title:        "Vláda částečně vyslyšela výzvu Pirátů. Žáci budou mít u jednotných přijímacích zkoušek více času na test z matematiky a českého jazyka"
image:        /assets/img/articles/2020/lenka-kozlova.jpg
author:       Mediální odbor
--- 

 

Praha, 6. května 2020 – Piráti včera vyzvali v otevřeném dopise vládu k tomu, aby zajistila druhý termín u přijímacích zkoušek, možnost odvolání vůči výsledku přijímacího řízení a navýšila časový limit pro konání zkoušek s ohledem na nestandardní podmínky, v nichž se žáci ke zkouškám připravují. Vláda pirátskou výzvu vyslyšela, i když jen částečně. Ministr Robert Plaga dnes na tiskové konferenci oznámil, že bude navýšen časový limit pro konání jednotných přijímacích zkoušek.

> „V důsledku současné situace se žáci vzdělávají a připravují ke zkouškám v nestandardních a často provizorních podmínkách. Vláda bohužel tuto skutečnost v rámci přijímaných opatření nereflektuje. Proto jsme vyzvali vládu k tomu, aby přijatá opatření přehodnotila a více zohlednila současnou situaci a podmínky žáků při přípravě k přijímacím zkouškám,“ uvedl pirátský poslanec Lukáš Bartoň.

> „Vláda bohužel náš apel na zajištění druhého termínu u přijímacích zkoušek a možnosti odvolání vůči výsledku přijímacího řízení nevyslyšela. Navýšení časového limitu u testů v rámci jednotné přijímací zkoušky však jednoznačně bereme jako krok správným směrem. Vzhledem k situaci se nám tímto způsobem podařilo zmírnit podmínky u přijímacích zkoušek a žákům alespoň částečně pomoci,” dodává poslankyně Lenka Kozlová.

Ministr Plaga dnes na tiskové konferenci oznámil, že bude v testu z matematiky navýšen časový limit o 15 minut, v testu z českého jazyka bude časový limit navýšen o 10 minut.
