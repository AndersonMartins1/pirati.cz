---
date:         2020-07-13
category:     blog
tags:         vláda právo-a-justice
layout:       post
title:        "Komentář Tomáše Vymazala: Plošné testování toxikomanii ve vězení neřeší, investujme do prevence místo represe"
image:        /assets/img/articles/2019/tomas-vymazal.jpg
author:       Tomáš Vymazal
---   



 

Praha, 13. července 2020 – Vláda má na svém dnešním jednání na programu projednání kontrolního závěru NKÚ k hospodaření Vězeňské služby ČR. NKÚ popisuje nárůst četnosti plošného testování všech vězňů na psychotropní látky a obecné zintenzivnění kontrol pomocí vylepšených metod screeningu zakázaných látek v reakci na šíření psychotropních látek v prostředí věznic. Zároveň však sama Vězeňská služba přiznává, že užívání psychotropních látek se nedaří účinně eliminovat.

 

Účinnou metodou pro snižování výskytu zneužívání návykových látek ve vězení není represe. Vězeňská služba bohužel nenabízí dostatek alternativních způsobů trávení času, které hrají při omezování užívání psychotropních látek významnou roli. Práce s vězni v rámci programů zacházení není dostatečně intenzivní a o smysluplném volnočasovém vyžití se ve většině věznic prakticky nedá hovořit. Pokud jde o samotnou protidrogovou prevenci, zoufale chybí především častější pohovory s psychology a dostupná substituční léčba. Je patrné, že české vězeňství v protidrogové politice nadále zastává přístup, který si zakládá na represi. Jsou to ale preventivní programy, které mají resocializační plán a v případě, že jsou úspěšné, výrazně snižují celospolečenské náklady na oblast vězeňství a kriminality.

 
