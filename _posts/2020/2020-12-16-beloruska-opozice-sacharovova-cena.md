---
date:         2020-12-16
category:     blog
tags:         evropská-unie lidská-práva
layout:       post
title:        "Gregorová: Sacharovova cena je posílením morálky běloruské opozice"
image:        /assets/img/articles/2020/sasa-vychod.jpg
author:       
---




Brusel, 16. prosince 2020 - Prestižní Sacharovovu cenu za svobodu myšlení letos obdrželi představitelé běloruské demokratické opozice. Cenu jim dnes v poledne předal předseda Evropského parlamentu David Sassoli. Podle pirátské europoslankyně Markéty Gregorové, která se intenzivně lidským právům věnuje, je letošní ocenění více než zasloužené.

> „Evropský parlament dává udělením ceny jasně najevo, že stojí na straně občanů, kteří bojují za lidská práva a demokracii po celém světě. Zpráva, kterou posíláme, je jasná: v tomto boji nejste sami,“ uvedla europoslankyně.

Běloruskou demokratickou opozici zastoupilo na slavnostním ceremoniálu několik jejích představitelů včetně Svjatlany Cichanouské. Ocenění ale patří i těm, kteří byli po letošních protestech proti vládě autoritářského prezidenta Alexandra Lukašenka uvězněni nebo přinuceni opustit zemi.

> „Nyní se běloruská opozice zařadila po bok velkých osobností minulosti, jako jsou Nelson Mandela či sovětský disident Anatoli Marhcenko, kterým byla v roce 1988 udělena vůbec první Sacharovova cena,“ podotkla Gregorová, podle které ale boj za demokracii v Bělorusku ještě neskončil. „Lukašenkova diktatura je stále u moci a zločiny jeho bezpečnostních sil zůstávají nepotrestány. Hromadné zatýkání se nyní stalo rutinou. Naléhavě žádám Evropskou radu, aby rozšířila sankce na další jednotlivce a organizace spojené s režimem a ukázala skutečnou sílu v jednotě,“ vzkázala europoslankyně.

Sacharovovu cenu za svobodu myšlení je pojmenovaná na počest sovětského fyzika a politického disidenta Andreje Sacharova. Cena je udělována jednotlivcům a organizacím hájícím lidská práva a základní svobody. S udělením Sacharovovy ceny je spojen finanční příspěvek ve výši 50 000 EUR, prostřednictvím kterého poskytuje Evropská unie podporu laureátům a pomáhá jim v jejich činnosti.
