---
date:         2020-08-10
category:     blog
tags:         práce-a-sociální-věci legislativa vláda
layout:       post
title:        "Pirátka Richterová se ptá ministryně práce na postup při řešení zneužívání pracovních dohod"
image:        /assets/img/articles/2020/olga-richterova.jpg
---  


 

Praha, 11. srpna 2020 – Piráti zaslali prostřednictvím poslankyně Olgy Richterové interpelaci na ministryni práce a sociálních věcí Janu Maláčovou ve věci směrnice EU a reformy dohod o pracovní činnosti a o provedení práce. Koronavirová krize podle Richterové odhalila díry v systému dohod a především skutečnost, že jsou často využívány tam, kde by měla být uzavřena pracovní smlouva. Dohody o pracovní činnosti nebo o provedení práce byly původně navrženy k právnímu ošetření příležitostných nebo sezónních prací, dnes jsou ale využívané kvůli snaze ušetřit na odvodech.

Olga Richterová, místopředsedkyně sněmovního Výboru pro sociální politiku, k této praxi uvedla: „Dnes se termínovanými dohodami často supluje klasický pracovní poměr. A co hůř, přímo ve státním sektoru se tak řeší nedostatek tabulkových pracovních míst jako třeba u učitelů jazyků. Lidé, kteří pracují v tomto režimu, pak nejsou chráněni pracovněprávními předpisy ani kolektivními smlouvami. Nemají nárok na dovolenou, na přestávky, na náhrady při překážkách na straně zaměstnavatele i zaměstnance – například na ošetřovné, na odstupné, leckdy ani na podporu v nezaměstnanosti. Pokud neodvádí pojistné na sociální zabezpečení, zůstávají navíc nezajištěni i do budoucna – nepočítají se jim roky do důchodu. Hrozí jim tak velmi nízký nebo dokonce žádný důchod.“

Na základě uvedených skutečností Piráti požadují, aby vláda učinila kroky, které zamezí zneužívání dohod a omezí jejich používání na oblasti, kde jsou opodstatněné. Mezi ně patří, jak uvádí poslankyně Richterová, například sezónní sběr ovoce, práce zvukařů a dalších techniků na festivalech, činnost odborných medicínských konzultantů a dalších. 

„Minulé léto přijala Rada EU směrnici, která ukládá zaměstnavatelům nové povinnosti směrem k zaměstnancům pracujícím formou některé z dohod. Nově bude nutné je už od prvního dne informovat např. o počáteční základní částce odměny, délce placené dovolené, standardního pracovního dne nebo týdne, v případě nepředvídatelné pracovní doby pak budou dány referenční hodiny, kdy bude moct být pracovník povolán,“ připomněla Richterová.

* Ministryni práce a sociálních věcí požádala Olga Richterová o odpověď na tyto otázky:

1. Jak se připravujete na implementaci směrnice o transparentnějších a předvídatelnějších pracovních podmínkách z 13. června 2019?
2. Jaké principy hodláte ukotvit pro reformu dohod? Pokud už máte věcný záměr reformy, žádám o jeho poskytnutí.
3. Jaký harmonogram implementace plánujete? Implementační lhůtu mají členské země EU do poloviny roku 2022.
