---
date:         2020-05-14
category:     blog
tags:         legislativa celostátní lidská-práva
layout:       post
title:        "Možnost nepřechylovat ženská příjmení podpořil garanční výbor"
image:        /assets/img/articles/2020/profant-ova.jpg
author:       Mediální odbor
---  

 

Praha, 14. května 2020 – Výbor pro veřejnou správu a regionální rozvoj Poslanecké sněmovny ČR schválil na dnešním jednání pozměňovací návrh pirátského poslance Ondřeje Profanta a zmocněnkyně pro lidská práva Heleny Válkové, díky kterému by si ženy v Česku mohly svobodně vybrat nepřechýlenou formu svého příjmení.

Pozměňovací návrh k novele zákona o matrikách, jménu a příjmení ruší dosavadní podmínky, které musely ženy v minulosti splnit, pokud o nepřechýlené příjmení měly zájem. Nepřechýlené příjmení je dnes dostupné například pro ženy jiných národností nebo ženy, které plánují žít v cizině. Tyto podmínky jsou však těžko kontrolovatelné. 

> „Současný právní stav nutí ženy, které chtějí příjmení bez -ová, ke lži. Ženy by měly mít možnost o svém příjmení samy rozhodnout, bez zbytečné šikany ze strany úřadů,“ odůvodňuje návrh jeho předkladatel Ondřej Profant. Zákon nyní míří do druhého čtení ve Sněmovně.

Výbor také podpořil další návrh spolupředkládaný Piráty vedoucí k jednodušší organizaci svateb. Nově by i zastupitelé a zastupitelky malých obcí měli mít možnost oddávat, stejně jako jejich kolegové z obcí s matričním úřadem. Poslankyně a poslanci Výboru pro veřejnou správu a regionální rozvoj naopak nepodpořili další Profantovy pozměňovací návrhy směřující k větší svobodě při volbě příjmení po sňatku. 
