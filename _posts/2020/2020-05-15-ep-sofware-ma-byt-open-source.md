---
date:         2020-05-15
category:     blog
tags:         evropská-unie digitalizace
layout:       post
title:        "Evropský parlament: software v evropských institucích má být Open Source"
image:        /assets/img/articles/2020/kolaja.jpg
author:       Mediální odbor
---  



Brusel, 15. května 2020 - Evropský parlament v rámci procesu potvrzování řádného hospodaření institucí včera schválil návrhy delegace Evropských Pirátů týkající se Open Source software. Ten bude od nynějška preferovaným řešením a jednotlivé instituce budou v každoročních výkazech hospodaření vykazovat, že takové řešení zvažovaly.

> "Je to milník v otevřené a transparentní digitalizaci evropských institucí. Od teď má celý ekosystém Open Source oporu pro jednání o otevřených řešeních. A my jako Piráti budeme rádi tyto principy obhajovat a pokusíme se vyřešit jakýkoli případný pokus obejít tato důrazná doporučení, na kterých se shodla drtivá většina zástupců evropských občanů,“ uvedl pirátský místopředseda Evropského parlamentu Marcel Kolaja.

> "Svobodný software, tedy Open Source, zvyšuje transparentnost, a tak i důvěru občanů tím, že informace jsou publikovány veřejně a ve strojově čitelných formátech, takže k nim má každý přístup a může je komentovat či využít pro další analýzy. Také kód je veřejně přístupný, což umožňuje participaci a kontrolu ze strany otevřené společnosti a programátorské komunity,“ dodává pirátský europoslanec Mikuláš Peksa.

Pro využívání Open Source řešení je i mnoho dalších dobrých důvodů. Jedním z nejdůležitějších je i ten, že si evropské instituce udrží kontrolu nad svými vlastními technickými systémy. To je zásadní pro potlačování zahraničních hackerských útoků a šíření dezinformací.  Open Source řešení umožňují lokální technickou podporu, vedou k rychlému vývoji software a pomáhají vyhýbat se závislosti na konkrétních dodavatelích nebo blokovacích efektech prodejců, které existují, když software nebo dokonce celou IT infrastrukturu dodává pouze jedna společnost (tzv. vendor lock-in). Software s otevřeným zdrojovým kódem má také potenciál pro vylepšení zabezpečení, protože umožňuje transparentní a kolaborativní identifikaci a odstranění nedostatků a hackerům ztěžuje zavádění malwaru do systému.

A konečně, veřejně financovaný software vyvinutý pro veřejný sektor by měl být veřejně dostupný na základě svobodné licence, tedy jako tzv. Free and Open Source Software (FOSS). Pokud se jedná o veřejné peníze, měl by to být také veřejný kód.  Svobodný a Open Source software dává každému právo používat, studovat, sdílet a vylepšovat software. Toto právo pomáhá podporovat další základní svobody, jako je svoboda projevu a právo na soukromí.

