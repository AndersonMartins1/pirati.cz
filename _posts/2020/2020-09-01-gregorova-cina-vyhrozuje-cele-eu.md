---
date:         2020-09-01
category:     blog
tags:         zahraničí obrana
layout:       post
title:        "Gregorová: Pokud Čína vyhrožuje Česku, vyhrožuje celé Evropské unii"
image:        /assets/img/articles/2020/marketa-gregorova1.jpg
--- 



Praha, 1. září 2020 – Návštěva českých politiků a podnikatelů na Tchaj-wanu, včetně předsedy českého Senátu Miloše Vystrčila či pražského primátora Zdeňka Hřiba, měla výrazné diplomatické důsledky. Čínský ministr zahraničí, Wang I, na adresu Vystrčila mimo jiné prohlásil: „Přimějeme ho zaplatit vysokou cenu za jeho krátkozraké chování.“ Na tuto nepřijatelnou pohrůžku již zareagoval český ministr zahraničí, za Českou republiku se ale musí postavit i Evropská unie. Europoslankyně za Piráty Markéta Gregorová proto zaslala otevřenou výzvu Vysokému představiteli pro zahraniční a bezpečnostní politiku, Josepu Borrellovi, aby dal za Evropskou unii jasně najevo, že jsme jednotnou ekonomickou i politickou silou. 

 

> „Jsem ráda, že česká reakce na sebe nenechala dlouho čekat a výrok takto za hranou Ministerstvo zahraničních věcí odsoudilo a řešilo s čínským velvyslancem. Pokud by však od silových vyjádření mělo dojít k činům, má miliardová Čína nad Českou republikou navrch. My ale nejsme pouze jednou zemí, jsme členskou zemí Evropské unie, a Čína si musí uvědomit, že pokud vyhrožuje jedné, vyhrožuje tím všem,“ uvádí europoslankyně za Piráty Markéta Gregorová.

 

> „Napsala jsem otevřenou výzvu Vysokému představiteli pro zahraniční a bezpečnostní politiku, Josepu Borrellovi, aby dal za Evropskou unii jasně najevo, že jsme jednotnou ekonomickou i politickou silou. A když někdo vyhrožuje jedné zemi, nesmí se to obejít bez evropské reakce,“ dodává Gregorová.

 
* [Text otevřené výzvy](https://gregorova.eu/vyhruzka-ciny-vuci-ceske-republice/).
