---
date:         2020-10-26
category:     blog
tags:         lidská-práva zahraničí
layout:       post
title:        "Zákaz interrupcí je omezováním lidských práv. Piráti vyzývají vládu, aby pomohla polským ženám"
image:        /assets/img/articles/2020/kopriva.jpg
author:       
--- 



Praha, 26. října 2020 – V Polsku vyšly do ulic tisíce lidí na protest proti čtvrtečnímu rozsudku ústavního soudu, který nově zakazuje i interrupce z důvodu poškození plodu. V zemi přitom již před tím platila silně restriktivní pravidla. „Ženy mohou nyní zákrok podstoupit jen v případě znásilnění, incestu či vážného ohrožení zdraví matky. Je jim tak odpírána možnost volby a právo rozhodovat o svém těle i budoucnosti. Proto v otevřeném dopise vyzývám premiéra Andreje Babiše, aby česká vláda nabídla polským ženám pomoc a umožnila jim v případě zájmu podstoupit tento lékařský zákrok u nás,“ okomentoval situaci pirátský poslanec František Kopřiva. 

> „Ačkoliv v těchto dnech Česká republika prochází těžkými časy, neměli bychom odvracet zrak od omezování lidských práv za našimi hranicemi. Jakmile to bude jenom trochu možné, Česká republika by měla poskytnout maximální součinnost v poskytování lékařské péče ženám, jejichž vlastní vláda jim možnost volby odepírá,“ popsal Kopřiva s tím, že ukončení těhotenství je jedno z nejtěžších rozhodnutí, které žena může podstoupit.  

> „Právě proto je však potřeba respektovat právo každého člověka rozhodovat o vlastním těle a ponechat možnost volby právě ženám samotným. Zdravotní a právní systém, který právo volby popírá, přímo ohrožuje své obyvatele. Na základě statistik o počtu interrupcí totiž víme, že zákaz nevede ke snižování jejich počtu. Zákaz pouze nutí ženy podstupovat nebezpečné neodborné zákroky načerno,“ dodal poslanec.

> „Jakákoli upřímná snaha o zlepšení potratové statistiky musí jít cestou pomoci, ne represe. Cestou zlepšování životních podmínek rodičů, vzdělávání a osvěty, dostupnosti antikoncepce, možnosti pečovat i vydělávat. Až budou protipotratoví bojovníci místo útlaku a zákazů sexuální výchovy řešit jako problém násilí na ženách, jsem s nimi,” doplnila k situaci Lydie Franka Bartošová, členka pirátského lidskoprávního týmu a organizátorka protestů proti omezování reprodukčních práv 

 

* Celé znění otevřeného dopisu naleznete **[zde](https://www.pirati.cz/assets/pdf/Otev%C5%99en%C3%BD-dopis-Polsko-a-potraty.pdf)**.
 
