---
date:         2020-10-07
category:     blog
tags:         kontrola-moci-a-mocných korupce vláda
layout:       post
title:        "Po dlouhodobém tlaku Pirátů a nerozhodnosti vlády rezignoval šéf antimonopolního úřadu Petr Rafaj"
image:        assets/img/articles/2020/vojtech-pikal.jpg
---


Praha, 7. října 2020 – Už od loňského roku Piráti upozorňují na nekalé praktiky na Úřadu pro ochranu hospodářské soutěže (ÚOHS) pod vedením jeho předsedy Petra Rafaje. V červenci minulého roku kvůli nim premiéra Babiše interpeloval místopředseda Poslanecké sněmovny za Piráty Vojtěch Pikal. Po dalších objevivších se korupčních skandálech pak Pikal znovu interpeloval Babiše o rok později. Piráti oslovili ve věci rezignace přímo premiéra s požadavkem na uspořádání otevřeného výběrového řízení.

> „Zákon o ÚOHS pochází z devadesátých let a nepřiměřeně koncentruje moc v rukou jediného člověka. Zákon o pouhých třech paragrafech je třeba výrazně zpřesnit a vyvážit ve prospěch veřejné kontroly a odpovědnosti vedení. Předseda úřadu dnes může jmenovat a odvolávat místopředsedy na hodinu bez udání důvodu a jmenovat členy rozkladových komisí, které mu tzv. doporučují přijetí rozhodnutí v konkrétních zakázkách. Úřad se v posledních letech stal prototypem uzavřené a netransparentní instituce, která odrazovala velké množství dodavatelů od toho, aby se v případě sporných zakázek pokoušeli bránit. Antimonopolní úřad byl semeništěm nepotismu a politických dohod,“ uvedl Vojtěch Pikal.

Piráti už o změnách vedli jednání s platformami Rekonstrukce státu, Oživení a Transparency International. Na klíčových bodech reformy se shodli na kulatém stolu letos v červnu, který Pikal pořádal spolu s předsedou Sněmovny Radkem Vondráčkem. 

> „Reforma by kromě dekoncentrace při rozhodování měla zajistit kvalitní metodickou podporu zadavatelům při procesu zadávání zakázek. Metodiky a školení pro zadavatele by konečně připravoval stejný úřad, který kontroluje dodržování pravidel. Návrh reformy podle mých informací nyní zpracovává zvláštní pracovní skupina u Úřadu vlády,“ uvedl k závěrům semináře Pikal.

> Předseda úřadu byl v průběhu výkonu své funkce kritizovaný za celou řadu skandálů, o kterých informovala média: „Mezi nejznámější kauzy patří zrušení mýtného tendru nebo podezřelé rozhodnutí v případě firmy BusLine patřící vazebně stíhanému člověku, který Rafajovi a jeho dceři platil výlet na fotbal, zatímco úřad potvrdil výsledek tendru s diskriminačně nastavenými kritérii. Jedním z posledních zjištění bylo, že Rafaj pronajímal úřadu vlastní byt prostřednictvím spřátelené společnosti a úřad pod jeho vedením dělil vlastní veřejnou zakázku, aby byla šitá na míru společnosti v insolvenci, ačkoliv sám úřad má takové jednání stíhat. Kromě toho Rafaje provází řada personálních skandálů. V rozkladových komisích úřadu figurovali nejen jeho příbuzní, ale také přátelé a dnes již vazebně stíhaný Jiří Švachula,” doplnil Pikal.

 

