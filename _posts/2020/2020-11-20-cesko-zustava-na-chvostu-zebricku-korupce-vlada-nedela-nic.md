---
date:         2020-11-20
category:     blog
tags:         sněmovna legislativa
layout:       post
title:        "Komentář Jakuba Michálka: ANO s podporou KSČM a SPD odmítlo řešit korupci v zemi. Česko zůstává na posledním místě evropského žebříčku"
image:        /assets/img/articles/2020/michalek-rouska01.jpg
author:       Jakub Michálek
---



Praha, 20. listopadu 2020 – Poslanci vládního hnutí ANO za pomoci poslanců KSČM a SPD dnes odmítli projednat protikorupční legislativu, kterou by měla ČR přijmout do konce volebního období. Závazky na přijetí protikorupčních opatření přitom uvádí sama vláda ve svém programovém prohlášení. ANO s podporou KSČM a SPD tak popřelo i sliby z volebního programu. Ministryně Benešová, která zodpovídá za zákon o státním zastupitelství, seděla na místě a nevystoupila, premiér nedorazil, ČSSD nezvládla říct stanovisko. Česká republika se tento a zřejmě ani příští rok nevymaní z posledního 42. místa žebříčku korupce evropských států organizace GRECO.

Ačkoliv vláda ve svém prohlášení z června 2018 tvrdí, že bude bojovat proti korupci ve všech oblastech a konkrétně mluví o ochraně oznamovatelů korupce nebo o zákonu na regulaci lobbingu, neudělala v těchto ohledech vůbec nic. Stejně tak žádným způsobem neřešila zákonem stanovené podmínky pro transparentní výběr soudců či funkční období státních zástupců, které organizace GRECO výslovně uvedla ve svých doporučeních. Smutným faktem zůstává, že vláda nejenom, že netvoří vlastní protikorupční zákony, ale naopak takové zákony předložené opozicí aktivně blokuje.
