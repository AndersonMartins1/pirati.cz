---
date:         2020-11-12
category:     blog
tags:         dotace právo-a-justice
layout:       post
title:        "Evropská komise požaduje zastavení dotací pro Agrofert. Zamezte mezinárodní ostudě, apeluje předseda Pirátů Bartoš na premiéra"
image:        /assets/img/articles/2020/Ivan_rouska_covid.jpg
author:       
---

Praha, 12. listopadu 2020 - Evropská komise dle informaci zveřejněných v médiích přikázala českým orgánům zastavit schvalování dotací pro společnosti z koncernu Agrofert. Uvedla rovněž, že všechny dotace pro Babišův koncern schválené od září 2017 jsou nezákonné. Reagovala tak na stanovisko českých ministerstev k finálnímu auditu ke střetu zájmů premiéra Babiše. Česká strana nadále odmítá situaci řešit, ačkoliv všechny dosavadní nezávislá stanoviska a analýzy mluví jasně a jednotně - dochází k porušování českých a evropských předpisů ke střetu zájmů. „Piráti učinili maximum, abychom se této situaci vyhnuli. Důrazně apeluji na premiéra Babiše, aby přestal zatahovat občany do svých problémů a začal dodržovat zákony,” komentuje situaci předseda Pirátů Ivan Bartoš. 


Všechny dotace schválené společnostem z koncernu Agrofert po 1. září 2017, kdy byl Andrej Babiš členem vlády, jsou dle Evropské komise nezákonné. Přesto česká ministerstva tyto dotace schvalují. Například v tomto týdnu zveřejnil SZIF přehled doporučených žádosti o dotaci - mimo jiné pro SPV Pelhřimov z holdingu Agrofert. Celkový objem nezákonně vyplacených dotací lze odhadnout z přehledu europoslance Pirátů Mikuláše Peksy na [této webové adrese](https://babis-dotace.cz/). Od září 2017 po současnost se bude jednat o téměř 6 miliard korun. Nejde přitom pouze o nezákonné dotace, ale i nezákonné veřejné zakázky. Například v září tohoto roku získala společnost Uniless z koncernu Agrofert tendr na lesnické práce v hodnotě téměř 5 miliard korun. Evropská komise navíc trvá na tom, že stomilionová dotace pro pekárnu Penam nebyla nijak inovativní, což potvrdil i její bývalý provozní šéf.


> „Během posledních 3 let jsem opakovaně žádal ministerstva odpovědná za dotační politiku státu, aby zamezila porušování českých i evropských předpisů ke střetu zájmů. Piráti v této věci adresovali členům vlády celou řadu interpelací. Nakonec pirátský analytický tým musel zpracovat rozsáhle trestní oznámení čítající 58 příloh. Členové vlády jsou tedy plně odpovědní za následky způsobené porušováním těchto zákonů a je již zřejmé, že se Česká republika nevyhne mezinárodní ostudě. Dokonce jsem jako jeden z prvních upozornil na bizární dotaci na toustovou linku pro pekárnu Penam,” dodává Bartoš.


> „Vláda se evidentně snaží oddálit vyřešení střetu zájmů pana premiéra Babiše. Svým postupem opětovně podrývá důvěru ve fungování právního státu a potvrzuje jeho převzetí pro finanční zájmy premiéra a jím ovládané společnosti. Celá situace je o to horší, že k ní dochází v době, kdy tisíce podnikatelů bojují o své přežití. Náš státní aparát ale bohužel řeší miliardové dotace pro holding, které jsou protiprávní, z peněz daňových poplatníků,” komentuje situaci pirátský senátor Lukáš Wagenknecht.  
