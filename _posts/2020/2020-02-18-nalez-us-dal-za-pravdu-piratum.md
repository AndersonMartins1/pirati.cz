---
date:         2020-02-18
category:     blog
tags:         kontrola-moci-a-mocných celostátní
layout:       post
title:        "Piráti apelují na dodržování zákona o střetu zájmů ve světle nálezu Ústavního soudu"
image:        /assets/img/articles/2019/ivan-bartos-parlament.JPG
author:       Mediální odbor
---



Praha, 18. února 2020 – Ústavní soud svým nálezem potvrdil platnost zákona o střetu zájmů z února 2017. Ten nařizuje, aby společnosti ovládané členy vlády nesměly čerpat dotace ani získávat zakázky či investiční pobídky od státu a ani provozovat periodický tisk. Piráti nyní apelují na příslušné úřady i premiéra Babiše, aby konečně začali dodržovat jak český zákon o střetu zájmů, tak i evropské finanční nařízení. Celá řada analýz a stanovisek totiž již mnohokrát konstatovaly porušování uvedených předpisů firmou Agrofert premiéra Babiše, a proto se tím mj. zabývá i protimafiánský úřad NCOZ, a to na základě trestního oznámení Pirátů.


> „Piráti již několikrát vyzvali české úřady, aby dodržovaly české a evropské předpisy ke střetu zájmů. Apeluji znovu na úřady a premiéra Babiše, aby se konečně začali řídit nejenom zákonem o střetu zájmů ve světle nálezu Ústavního soudu, ale i evropským finančním nařízením. Neexistuje jediné nezávislé stanovisko, které by jakkoliv obhájilo absurdní postoj premiéra Babiše a jeho vládní party,” komentuje situaci předseda Pirátů Ivan Bartoš. 
