---
date:         2020-11-30
category:     blog
tags:         volby 
layout:       post
title:        "Piráti a Starostové začali s přípravou návrhu koaliční smlouvy. Dnes zveřejnili harmonogram jednání i členy týmů"
image:        /assets/img/articles/2020/Pirati STAN Bartoš Rakušan prvni TZ koalice.JPG
author:       
---



Praha, 30. listopadu 2020 – V pondělí se sešly vyjednávací týmy Pirátské strany a Starostů a nezávislých, aby zahájily jednání o podobě koaliční smlouvy. Její finální návrh má být hotov do 23. prosince, následně bude předložen členům obou uskupení. Vyjednávací týmy ocenily vstřícnou atmosféru dnešní diskuze i upřímný zájem všech zúčastněných najít společná řešení. Představili také harmonogram vyjednávání i složení dílčích vyjednávacích týmů. V následujících týdnech se budou řešit hlavně programové priority, personální otázky, financování a další pravidla možné koalice. O vývoji jednání budou Piráti i Starostové během prosince společně informovat.

> „První jednání bylo věcné a jeho výsledkem je především přijetí struktury a harmonogramu dalšího vyjednávání. Opravdu velmi oceňuji oboustrannou vstřícnost a otevřený přístup, které provázely celou diskuzi. Z atmosféry je zřejmé, že zástupci Pirátů i hnutí STAN mají skutečně chuť a motivaci nalézt společná řešení a všechny otázky řešit racionálně, konstruktivně a hlavně s ohledem na nejlepší zájmy naší země,“ řekl předseda Pirátů Ivan Bartoš. 

Vyjednávací týmy Pirátů a Starostů mají na přípravu konečné podoby návrhu koaliční smlouvy necelý měsíc. Předložen musí být vnitrostranickým orgánům do 23. prosince 2020, ty jej následně budou schvalovat.

> „Nejprve se povedou diskuze nad programovými prioritami, vedením a financováním kampaně, teprve pak přijde na řadu otázka obsazování kandidátek. Bude to náročné, ale čím více toho nyní domluvíme, tím bude předvolební koalice pevnější. Na přátelskou debatu u piva bude čas později,“ dodal předseda STAN Vít Rakušan.

Vyjednávací tým se shodl, že programové týmy budou dojednávat podobu společné vize pro Česko, tedy programu, který nabídne koalice Pirátů a STAN voličům. To zároveň nebude bránit tomu, aby na různá témata, která nebudou součástí společného programu, měly obě strany odlišný názor a mohly je prosazovat i nadále vlastní cestou.

> „Analýzu programových průniků máme hotovou již z uplynulých měsíců. Máme představu o oblastech, ve kterých jsme zajedno - máme zhruba 70procentní shodu. Ale i o těch, kde se neshodneme nebo nejsou v programu jedné ze stran. Cílem jednání bude vybrat klíčové programové priority společné vize pro Českou republiku a vyjasnit si pozice i průnik v dalších oblastech, které budou strany případně prosazovat na vlastní pěst,“ upozornil Jakub Michálek, předseda poslaneckého klubu Pirátů.

> Jednání budou probíhat na úrovni osmi dílčích vyjednávacích týmů a závěry jednání budou společně prezentovány oběma stranami. „Vytvořili jsme dílčí týmy pro vyjednávání všech segmentů koaliční smlouvy. Povedou je zkušení lidé, kteří umí dosáhnout kompromisů. Na prvním jednání jsme se také shodli, že budeme veřejnosti postupně představovat až závěry dílčích vyjednávání, protože se nechceme vzájemně překvapovat skrze média,“ doplnil Jan Farský, 1. místopředseda STAN.
