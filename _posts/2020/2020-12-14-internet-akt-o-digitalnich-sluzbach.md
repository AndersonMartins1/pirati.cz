---
date:         2020-12-14
category:     blog
tags:         evropská-unie cenzura kontrola-moci-a-mocných 
layout:       post
title:        "Kolaja: Internet musí sloužit lidem. Evropská komise zítra představí nová pravidla pro jeho fungování: akt o digitálních službách"
image:        /assets/img/articles/2020/kolaja-eu.jpg
author:       
---




Brusel, 14. prosince 2020 – Evropská komise má v průběhu zítřka představit nová pravidla pro Internet. Akt o digitálních službách ovlivní fungování sociálních sítí i prodeje zboží on-line. Bude mít dopad na všechny poskytovatele a příjemce internetových služeb. Podle místopředsedy Evropského parlamentu Marcela Kolaji je nutné zajistit, aby nová pravidla poskytovala ochranu pro občanské svobody on-line.

> „Má pozice je jasná: chci Internet, který slouží lidem. Proto musí budoucí pravidla poskytovat ochranu pro občanské svobody on-line. V praxi to znamená například zajistit silné šifrování, možnost občanů zůstat anonymními nebo zákaz mikrocílení reklamy bez souhlasu uživatele,“ uvádí Kolaja

V průběhu letošního roku již vydal své stanovisko Evropský parlament. Zdůraznil i nutnost zavedení tzv. mechanismu zajištění a opatření (notice & action). Ten by lidem umožnil nahlásit nelegální obsah, stejně tak jako by jim poskytoval způsob, jak se bránit proti neoprávněnému smazání jejich obsahu.

> „Důležité je nepřikazovat sociálním sítím a dalším poskytovatelům služeb monitorovat na svých platformách obsah uživatelů. Případné robotické filtry, které by blokovaly nahrávání obsahu či jej mazaly, by podryly občanská práva. Při tvoření nových pravidel musíme mít na paměti zejména svobodu uživatelů,“ uzavírá Kolaja.

Po zítřejším zveřejnění budou návrh legislativy čekat úpravy ze strany Evropského parlamentu a Rady.
