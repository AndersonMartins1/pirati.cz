---
date:         2020-07-17
category:     blog
tags:         legislativa místní-rozvoj stavební-zákon bydlení
layout:       post
title:        "Piráti prosazují návrhy pro lepší dostupnost bydlení i rychlejší výstavbu. MMR je slíbilo zohlednit v novele stavebního zákona"
image:        /assets/img/articles/2020/ivan-bartos-podloubi.jpg
---   



Praha, 17. července 2020 – Lepší dostupnost bydlení, nižší ceny nemovitostí i rychlejší výstavbu – to by měl přinést komplexní pozměňovací návrh k novele stavebního zákona, který připravují Piráti ve spolupráci s dalšími partajemi. O těchto záměrech dnes zástupci strany jednali i s ministryní pro místní rozvoj Klárou Dostálovou, která je přislíbila tentokrát v připravované legislativě zohlednit. Původní verzi novely totiž vrátila Legislativní rada vlády resortu k přepracování kvůli řadě nedostatků. „Piráti se dnes sešli s ministryní Dostálovou, aby se dozvěděli, jak se ministerstvo vypořádalo s jejich výhradami i návrhy k připravované novele stavebního zákona. Trváme na tom, aby v ní byly zohledněny naše priority: digitalizace, transparentnost a ochrana veřejného zájmu. Jen tak může skutečně pomoci občanům,“ uvedl předseda strany Ivan Bartoš.


> „Pro Piráty je dostupnost bydlení absolutní prioritou, na tuto oblast se specializuje tým Olgy Richterové. K tomu je ale potřeba i kvalitní novela stavebního zákona. Oceňujeme sice snahy resortu problém řešit, jejich návrh ovšem působí spíš jako pokus. Nevychází totiž z analytických dat, a nikdo tak netuší, zda navrhované změny cokoliv vyřeší a jaké dopady vlastně bude mít. Takovéhle věštění z křišťálové koule ANO předvádí přesto, že již šestým rokem resort vede, a mělo tedy víc než dost času si tvrdá data opatřit. Není tak divu, že návrh vrátila k přepracování i Legislativní rada vlády a sešlo se k němu neuvěřitelných pět tisíc připomínek,“ popsal Bartoš, který předsedá Výboru pro veřejnou správu. Právě pod ním od ledna 2020 funguje pracovní skupina zaměřená na elektronizaci stavebního řízení a nový stavební zákon. Ta připravuje s dalšími sněmovními stranami zmiňovaný komplexní pozměňovací návrh. Bude vycházet z principu „jedno místo – jedno podání – jedno řízení“. 


> „V minulosti jsme jednoznačně odmítli návrh na zřízení superúřadu, který by rozhodování oddálil od občanů, samospráv a dotčeného území. Tento záměr se po hlasitém nesouhlasu opozičních politiků, odborníků, starostů i akademiků naštěstí podařilo zastavit alespoň na úrovni obcí. V novém návrhu ale přetrvává řada nešvarů včetně nedostatečné ochrany veřejných zájmů,“ dodal předseda strany.


> „Naším záměrem je mimo jiné ponechat stavební úřady na obcích, co nejblíže občanům, a pouze zjednodušit a sjednotit procesy. Zásadní je také dokončit zdárně započatou digitalizaci celé agendy. Z pohledu občana je totiž jedno, kde úředníci sedí,“ doplnila místopředsedkyně Pirátů Olga Richterová s tím, že bylo dnešní jednání s ministryní Dostálovou úspěšné. „Ministryně dnes přislíbila, že bude upravená verze stavebního zákona reflektovat zaměření na digitalizaci a sjednocení procesů. Měla by být k dispozici ke konci příštího týdne, podrobně ji pak obratem prostudujeme. Ministerstvo rovněž přislíbilo, že u sněmovního návrhu bude nápomocné s vyhodnocením dopadů regulace. Doufám, že se tak opravdu stane a že uděláme první reálný krok ke zlepšení dostupnosti bydlení, což je pro občany zcela klíčové. Střechu nad hlavou totiž potřebujeme všichni, bez stabilního bydlení se důstojně žít nedá,“ uzavřela poslankyně.


**Nový stavební zákon má podle Pirátů vycházet z principu „jedno místo – jedno podání – jedno řízení“. Stát by měl na čtyřech pilířích:**

* Územní plánování jako základní strategický nástroj koordinovaného rozvoje

* Transparentní a předvídatelné povolovací procesy

* Nezávislá a profesionální ochrana veřejného zájmu

* Digitalizace stavební a územně plánovací agendy
