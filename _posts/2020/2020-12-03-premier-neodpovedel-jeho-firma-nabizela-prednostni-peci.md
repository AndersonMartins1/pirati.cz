---
date:         2020-12-03
category:     blog
tags:         zdravotnictví legislativa
layout:       post
title:        "Komentář Olgy Richterové: Premiér Babiš utekl před otázkou, zda vrátí peníze vylákané neetickou a nejspíš i nezákonnou reklamu svého holdingu na přednostní přístup ke zdravotní péči "
image:        /assets/img/articles/2020/richterova.jpg
author:       Olga Richterová
---
 

Praha, 3. prosince 2020 – Rovný přístup ke zdravotní péči hrazené ze zdravotního pojištění garantuje Ústava ČR. Přesto ve dnech 1.-2. prosince 2020 mediální dům MAFRA z holdingu Andreje Babiše prodával předplatné s garancí přednostního přístupu ke zdravotní péči. Tuto praktiku však lze vnímat jako úplatek a nezákonné jednání, tedy klamavou reklamu. Proto jsem se během ústní interpelace ptala předsedy vlády, zda lidem vrátí jejich takto vylákané peníze, a zda bude řešit legální a včasný přístup lidí k hrazené zdravotní péči. Bohužel premiér Babiš před mými otázkami opět rétoricky utekl k urážkám. Záležitostí se nyní bude zabývat živnostenský úřad, na který jsem podala podnět z důvodu podezření z šíření klamavé reklamy.

O podezřelé kampani se včera přesvědčil analytik Pirátů na vlastní kůži. Operátorka infolinky mu potvrdila, že pokud si zaplatí předplatné iDnes Premium, tak získá přednostní či dokonce exkluzivní přístup do zdravotnických zařízení ovládaných premiérem Babišem. Zdravotní pojištění si ovšem hradíme všichni a jakékoliv upřednostňování je v hrubém rozporu s českými zákony, a dokonce Listinou základních práv. To je důvod, proč jsem podala podnět na příslušný úřad pro podezření z šíření klamavé reklamy.

Premiér Babiš na moji ústní interpelaci vůbec neodpověděl. Použil opět osobní útoky vůči mým kolegům a zcela opomenul téma, na které jsem se ptala – nedostatečnou dostupnost zdravotní péče a zneužívání situace osob, které v těžkých chvílích nutně potřebují včasnou péči. Přitom Andrej Babiš je zcela odpovědný za činnost svého holdingu, který kampaň zorganizoval. Babišem ovládané společnosti navíc provozují zmiňovaná zdravotnická zařízení.

Tato kauza naplno odhaluje střet zájmů premiéra ve zdravotnictví, kdy nedostatečnou dostupnost zdravotní péče zneužívá premiérův mediální dům a jeho kliniky. Vyzývám proto Andreje Babiše, aby jeho holding vrátil peníze těm lidem, z nichž je vylákala klamavá reklama. 
