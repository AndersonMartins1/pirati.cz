---
date:         2020-11-05
category:     blog
tags:         finance kontrola-moci-a-mocných dotace místní-rozvoj
layout:       post
title:        "Nový stavební zákon přinese chaos, rychlejší výstavbu a dostupnější bydlení nezajistí. Piráti a opoziční strany chystají vlastní návrh"
image:        /assets/img/articles/2020/ivan-bartos-pult.jpg
author:       
---


Praha, 5. listopadu 2020 – Piráti spolu s opozičními stranami dnes varovali před vládní verzi nového stavebního zákona. Ten měl podle původních slibů zajistit dostupnější bydlení a zrychlit i zjednodušit výstavbu, nic z toho ale nepřináší. Piráti proto spolu s ODS, TOP 09, STAN a KDU-ČSL připravují k legislativě komplexní pozměňovací návrh, který by situaci napravil. „Cílem nového stavebního zákona mělo být zásadní zrychlení a zjednodušení výstavby jak pro občany, tak firmy. To se ale bohužel nestalo, legislativa naopak přináší jen další chaos, což potvrzují i nezávislí experti. Vlada navíc obešla svá vlastní pravidla a sepsání zákona zadala advokátní kanceláři, která mimo jiné zastupuje developery. Třešničkou na dortu je pak projednání takto kontroverzního tisku během nouzového stavu, a to bez přítomnosti ministryně pro místní rozvoj Kláry Dostálové, která zákon zašťituje,“ uvedl předseda Pirátů Ivan Bartoš před mimořádným jednáním Sněmovny právě ke stavebnímu zákonu.  

> „Piráti se spolu s dalšími opozičními stranami usilovně věnují stavebnímu zákonu již přes dva roky na Výboru pro veřejnou správu a regionální rozvoj. Naše skupina připravila například základ digitalizace stavebního řízení, digitálních technických map a další. Uvědomujeme si totiž, jak zásadní je rychlost výstavby pro dostupnost bydlení, ceny nemovitostí, pro běžné občany i firmy. Inspirujeme se v našich návrzích severskými zeměmi, kde mají digitální stavební řízení a krátké termíny. Vláda jde bohužel se svým návrhem přesně proti tomuto trendu,“ vysvětlil Bartoš s tím, že současný návrh například odebírá kompetence samosprávám a zastupitelstvům, což je rizikové. 

> „Nejhorší je, že i oslabuje ochranu veřejných zájmů, možnost odvolání či kontroly veřejností. Vlivem kompromisů a ústupků už legislativa dávno nemá vnitřní systém a logiku, je to jen slepenec snažící se vyhovět vzájemně neslučitelným požadavkům. Podle analýzy ministerstva vnitra může navíc zamýšlená přeměna stavebních úřadů stát desítky miliard a až na dva roky zbrzdit stavební činnost. To všechno v době, kdy si to ekonomika nemůže dovolit,“ upřesnil předseda Pirátů. 

> „My chceme takový stavební zákon, aby mohli občané i firmy řešit stavební řízení digitálně, kdy bude systém sám hlídat termíny dotčených orgánů, aby se využívala elektronická dokumentace, digitální technické mapy, aby nedocházelo ke zbytečnému zdržování. O to se budeme za Piráty zasazovat a to také chceme ve Sněmovně prosadit,“ dodal Bartoš. 

