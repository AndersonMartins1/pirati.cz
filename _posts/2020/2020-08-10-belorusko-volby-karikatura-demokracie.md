---
date:         2020-08-10
category:     blog
tags:         volby zahraničí lidská-práva
layout:       post
title:        "Karikatura demokracie – Bělorusko uspořádalo prezidentské volby"
image:        /assets/img/articles/2020/jan-lipavsky1.jpg
---  

Praha, 10. srpna 2020 – Letošní prezidentské volby v Bělorusku nenaplnily žádnou ze základních náležitostí demokratických voleb. Jejich oficiální výsledek také zdaleka neodpovídá reálnému rozložení volebních preferencí. Průběh voleb považují Piráti za skandální i na poměry země, která dlouhodobě uplatňuje útlak svobodně smýšlejících lidí. „Bělorusům je odepírána řada základních lidských i politických práv, a to nejen v období voleb. Ty letošní provázelo odepření účasti opozičních kandidátů, zatýkání i brutální policejní zákroky proti pokojným demonstrujícím. Běloruský režim ztratil poslední zbytky legitimity a podpory vlastních obyvatel, a proto se opakovaně uchyluje k totalitním praktikám a útokům vůči vlastním občanům.”

> „Pirátská strana odmítá užívání násilí proti pokojným demonstrantům v Bělorusku. Stejně tak odsuzujeme omezování svobody slova včetně masivního vypínání internetu. Vše je o to hrozivější, že se tak děje na hranicích Evropské unie a jen pár set kilometrů od českých hranic. I tato evropská země si zaslouží, aby o jejím osudu rozhodovali občané ve svobodných volbách. Protože v Česku žije řada Bělorusů, kteří před současným režimem emigrovali, je i naší povinností zasadit se o to, aby v Bělorusku proběhly změny ve prospěch prosazení občanských a politických práv,” uvedl poslanec Jan Lipavský.

> [Andrej Ramašeuski](https://www.facebook.com/1036986463173677/posts/1472927499579569/?d=n), člen Pirátů, který po emigraci z Běloruska obdržel v roce 1997 politický azyl v ČR, k uplynulému víkendu uvedl: „Je naprosto nemožné označit tyto volby za svobodné a demokratické a to od samého začátku. Alternativní kandidáti se potýkali s obstrukcemi při registraci a sběru podpisů pod petice, někteří z nich byli dokonce zatýkáni. Do okrskových komisí se dostalo naprosté minimum zástupců opozice. Předvolební kampaň probíhala bez přístupu opozice k centrálním médiím. Poměrně velký počet hlasovacích lístků byl odevzdán v předčasných volbách, které trvaly několik dní před oficiálním termínem v jejichž průběhu chyběla jakákoliv kontrola hlasování ze strany veřejnosti. To otevíralo neomezený prostor k manipulaci s hlasy. K volbám nebyli připuštěni mezinárodní pozorovatelé, nebyly umožněny nezávislé exit polly. V mnoha okrscích, kde se očekávala nižší podpora Lukašenka, byl uměle zpomalen proces hlasování, vytvořily se několikahodinové fronty a velké množství voličů tak bylo omezeno na volebním právu.”

> [Václava Vislous](https://wiki.pirati.cz/lide/vaclav_vislous), pirátský zastupitel na MČ Praha 9, uspořádal na začátku července širokou debatu o volbách v Bělorusku pro veřejnost a tuto neděli vystoupil na akci solidarity na Václavském náměstí. K situaci v zemi říká: „Volby v Bělorusku sledujeme už od jara. Už tehdy bylo jasné, že tentokrát je vše jinak. Oproti minulosti se nyní celá společnost obrátila proti režimu. Teď čekají Bělorusy těžké dny. Věřím ale, že takové množství pozitivní energie nebude režim schopen zastavit. Naše možnosti jsou sice minimální, ale snažíme se pomoci tam, kde to je možné."

Podle agentury Reuters s odkazem na místní volební komisi získal Lukašenko 80,23 procenta hlasů. Hlavní kandidátka běloruské opozice Svjatlana Cichanouskaja získala podle volební komise 9,9 procenta hlasů. 

