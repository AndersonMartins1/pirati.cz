---
date:         2020-02-27
category:     blog
tags:         kultura digitalizace celostátní
layout:       post
title:        "Ministr kultury zrušil podezřelou zakázku za 450 milionů, na kterou již v lednu upozornili Piráti"
image:        /assets/img/articles/2020/profant1.jpg
author:       Mediální odbor
--- 





Praha, 27. února 2020 – Ministr kultury Lubomír Zaorálek dnes na tiskové konferenci oznámil zrušení zakázky na kulturní portál Czechiana s předpokládanou hodnotou 450 milionů korun. Ministr uvedl pochybnosti o účelnosti projektu a také informaci, že provede audit. Na problematickou zakázku přitom už v lednu upozornil dopisem pirátský poslanec Ondřej Profant. Důvody pro zrušení, které dnes ministr uvedl, potvrzují podezření formulované v dopise.


> „Po e-shopu na dálniční známky za 401 milionů korun šlo o další podezřelý IT projekt současné vlády. Velmi podobný portál totiž už existuje na evropské úrovni, na stránce europeana.eu. Existovalo tedy podezření, že Czechiana bude jen duplicitní, vloženou vrstvou. Pan ministr dnes toto potvrdil. Zároveň řekl, že projekt připravovaný od roku 2015 měl na starosti jen jeden zaměstnanec a jinak jej kompletně outsourcovala advokátní kancelář Rowan Legal. To považuji za tristní. Už 30. ledna jsem poslal na Ministerstvo kultury ČR dopis s žádostí o vysvětlení a o popis funkcionalit, které Czechiana bude mít nad rámec Europeany. Bohužel zatím bez odpovědi. Jsem nicméně rád, že se dnes k této zakázce ministr kultury takto postavil. Co mi ale chybí, jsou systémová opatření, aby se předražování IT zakázek efektivně předcházelo. To by přitom měl být jeden z hlavních úkolů vládního programu Digitální Česko. Bohužel, konkrétní výsledky Digitálního Česka jsou zatím minimální, jak jsem před časem popsal v [komentáři](https://www.piratskelisty.cz/clanek-2807-komentar-ondreje-profanta-program-digitalni-cesko-plany-nechybi-vysledky-ano),” uvedl poslanec Ondřej Profant.


Portál Czechiana měl obsahovat souhrn českého kulturního dědictví v obrazových, textových i audiovizuálních materiálech, jako jsou fotografie, obrazy, mapy, knihy, dopisy, deníky a další archivní díla. Zakázka byla zadána v dubnu 2019 a práce na ní měly probíhat šest let.
