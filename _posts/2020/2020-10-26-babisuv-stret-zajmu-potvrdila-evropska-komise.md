---
date:         2020-10-26
category:     blog
tags:         evropská-unie kontrola-moci-a-mocných finance korupce
layout:       post
title:        "EK potvrdila Babišův střet zájmu, miliardové dotace a zakázky pro Agrofert jsou hazardem s penězi občanů. Piráti proto doplňují trestní oznámení"
image:        /assets/img/articles/2018/bartos-analytici.jpg
author:       
--- 



Praha, 26. října 2020 – Zatímco čeští živnostníci a firmy zažívají nejtěžší krizi za poslední dekády, koncern Agrofert stále více bohatne. Od státu dostává miliardové zakázky. A to i přesto, že Evropská komise podle informací médií znovu potvrdila nepřípustný střet zájmů Andreje Babiše. Stalo se tak v dopise zaslaném Ministerstvu pro místní rozvoj. Premiér má podle ní stále přímý i nepřímý vliv na svěřenské fondy, do kterých v roce 2017 vložil kvůli zákonu o střetu zájmů akcie svých firem Agrofert a SynBiol. Tento závěr již mnohokrát potvrdila Komise i všechny dosavadní analýzy. „Pravděpodobné škody se tímto nezodpovědným jednáním podstatně zvyšují. Pokud Andrej Babiš hodlá pokračovat v politice, tak musí prodat Agrofert. Zakázky a dotace získává Agrofert na úkor poctivých podnikatelů, kteří zákony dodržují. Pirátský analytický tým proto dnes odešle doplnění k trestnímu oznámení,“ komentuje situaci předseda Pirátů Ivan Bartoš. 

V září 2020 se vítězem pětimiliardového tendru státního podniku Lesy ČR na lesnické práce stala společnost Uniles z koncernu Agrofert. Nedávno pro změnu Vláda projednala návrh podpory pro  projekty týkající se útlumu těžby uhlí – podpořen by měl být rovněž projekt společnosti Lovochemie z koncernu Agrofert s rozpočtem přesahujícím 6 miliard korun. Děje se tak navzdory tomu, že zákon znemožňuje, aby dotace a zakázky získávala společnost ovládaná členem vlády. Běžní podnikatelé dodržující legislativu navíc často na takovéto rekordní kontrakty nedosáhnou.   

> „Evropská komise potvrdila, že Andrej Babiš je ve střetu zájmů ve svém předběžném i finálním auditu a ke stejnému závěru dospěli i právníci Evropské komise ve své analýze. Evropským úřadům postupně dochází trpělivost a České republice reálně hrozí značné škody, kdy si Andrej Babiš bere jako rukojmí občany České republiky a brání se tvrzením, že evropské úřady nemohou vykládat české zákony. Skutečnost je přitom přesně opačná. Evropská komise je povinna ověřovat, zda-li dotace jsou přidělené v souladu s národními i evropskými předpisy,“ vysvětluje vedoucí analytiků Pirátů Petr Fojtík.   

Porušováním českých a evropských předpisů ze strany Andreje Babiše se zabývá také Národní centrála proti organizovanému zločinu na základě podrobného trestního oznámení Pirátů čítajícího 58 příloh z listopadu 2019. Toto oznámení se nyní rozhodli Piráti doplnit o další důkazy a informace. Kauzu řeší také policie, která zahájila úkony trestního řízení, a Nejvyšší státní zastupitelství ve svém rozhodnutí z července tohoto roku jasně konstatovalo, že Andrej Babiš je takzvanou ovládající osobou koncernu Agrofert a tedy dochází k porušování zákona o střetu zájmů.

> „Rozhodli jsme se podat doplnění k trestnímu oznámení obsahující popis dalších důkazů dokládajících porušování českých a evropských předpisů ke střetu zájmů. Obsahuje také přehled všech nenárokových dotací, které během posledních 3 let přidělil Státní zemědělský a intervenční fond společnostem z koncernu Agrofert. Toto doplnění k trestnímu oznámení popisuje rovněž miliardové tendry a dotace, které byly v poslední době Agrofertu přidělené, popřípadě jsou teprve projednávané. Povinnosti Pirátů je této svévoli nepřihlížet a v zájmu občanů i našich firem situaci řešit,“ dodává k trestnímu oznámení analytik Pirátů Janusz Konieczny.
