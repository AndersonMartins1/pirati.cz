---
date:         2020-05-15
category:     blog
tags:         zdravotnictví
layout:       post
title:        "Piráti se postavili proti povinným sterilizacím trans lidí"
image:        /assets/img/articles/2019/profant99.jpg
author:       Mediální odbor
---  

Praha, 15. května 2020 – Výbor pro veřejnou správu a regionální rozvoj Poslanecké sněmovny ČR v průběhu včerejšího jednání řešil návrh pirátského poslance Ondřeje Profanta a poslankyně za hnutí ANO Barbory Kořanové ke zrušení povinných sterilizací trans lidí. Pro jejich zrušení hlasovala polovina přítomných. I když podpora na výboru nakonec nestačila, chtějí předkládající poslanci návrh obhájit ve 2. a 3. čtením na plénu Sněmovny.

V průběhu projednávání novely zákona o matrikách, jménu a příjmení se diskutoval i společný návrh pirátského poslance Ondřeje Profanta a poslankyně ANO Barbory Kořanové. Ten má zrušit povinnost sterilizace trans osob v procesu úřední změny pohlaví. Tato česká praxe je dlouhodobě napadána lidskoprávními organizacemi, je v rozporu s rozsudkem Evropského soudu pro lidská práva, Evropskou sociální chartou a v současnosti ji řeší i Ústavní soud ČR. 

> „Není v pořádku, že jsou v České republice takto masivně porušována lidská práva a vládu to nezajímá. Proto jsme společně s kolegyní Kořanovou předložili tento poslanecký pozměňovací návrh. Ministerstvo spravedlnosti mělo tento potřebný zákon připravený již před dvěma roky, avšak jeho projednávání je účelově blokováno Ministerstvem vnitra,” komentuje pirátský poslanec Ondřej Profant.

Piráti na tento vážný problém upozorňují opakovaně, naposledy kvůli němu náš poslanec František Kopřiva interpeloval ministra vnitra Jana Hamáčka v únoru.
