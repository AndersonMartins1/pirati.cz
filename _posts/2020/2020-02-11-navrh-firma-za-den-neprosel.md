---
date:         2020-02-11
category:     blog
tags:         sněmovna legislativa digitalizace
layout:       post
title:        "Sněmovna vrátila Pirátský návrh na založení firmy za jeden den"
image:        /assets/img/articles/2020/profant.jpg
author:       Mediální odbor
---


Praha, 11. února 2020 – Sněmovna dnes v prvním čtení vrátila k přepracování návrh Pirátů a dalších stran, který měl umožnit založení firmy za jediný den přes internet. Novela, kterou Piráti představili na začátku tohoto roku, má podnikatelům pomoci zrychlit, zjednodušit a zlevnit celý proces založení firmy. Piráti již před sněmovními volbami vytvořili funkční aplikaci, která již dnes umožňuje firmy za jeden den zakládat, a to na webu [urad.pirati.cz](https://urad.pirati.cz).

> „Mrzí mě, jak se dnes Sněmovna k našemu návrhu postavila. Výhrady, které na plénu zazněly, se daly řešit v rámci pozměňovacích návrhů, takto dojde jen k dalšímu odkladu projednávání tohoto návrhu. Přitom jde o další dílek v digitální skládačce Česka. Díky našemu návrhu by náklady na založení společnosti s ručením omezeným klesly z dnešních sedmi až dvanácti tisíc na pět set korun a doba založení z až 24 dnů na několik minut. Navíc jsme sami vytvořili aplikaci, která ukazuje, jak snadné to může být. Naše know-how může převzít stát a ušetřit tak lidem peníze i čas. S naším návrhem na zásadní usnadnění podnikání se nevzdáváme, upravíme jej dle konstruktivních připomínek,” uvedl Ondřej Profant.

O vrácení návrhu k přepracování rozhodla Sněmovna hlasy koaličních poslanců s komunisty. Návrh na vrácení prošel jen o čtyři hlasy.
