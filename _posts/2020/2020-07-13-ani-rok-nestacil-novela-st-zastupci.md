---
date:         2020-07-13
category:     blog
tags:         vláda legislativa právo-a-justice 
layout:       post
title:        "Ani rok po svém slibu vláda nepředložila novelu zákona o státním zastupitelství"
image:        /assets/img/articles/2019/michalek93.jpg
author:       Mediální odbor
---   



Praha, 13. července 2020 – Vláda ani více než rok po svém slibu nepředložila do legislativního procesu novelu zákona o státním zastupitelství. Ta má přitom garantovat nezávislost státních zástupců a nastavit funkční období vedoucích státních zástupců tak, aby nemohli být z libovůle vlády odvoláváni.

Předseda poslaneckého klubu Pirátů Jakub Michálek znovu interpeloval ministryni spravedlnosti Marii Benešovou s žádostí o vysvětlení, z jakých důvodů nebyl dodnes návrh projednán vládou a kdy bude předložen do legislativního procesu. Ministryně neuvedla důvod ani termín. Odpověděla, že další postup nebyl stanoven a záleží na dalším koaličním jednání a na Vládě ČR. Michálek se tedy s interpelací obrátí rovněž na premiéra Babiše a vicepremiéra Hamáčka.

> „Loni v červnu jsem vyzval prostřednictvím interpelace ministryni Benešovou, aby představila slibovanou novelu zákona o státním zastupitelství, která zaručí nezávislost státních zástupců. Mezitím jsme společně s dalšími kolegy poslanci představili vlastní návrh, který nyní leží ve Sněmovně jako sněmovní tisk 524. Sama paní Benešová mi ve své odpovědi sdělila, že je v zájmu ministerstva projednat návrh ještě v tomto volebním období. Nicméně dodnes vláda návrh nepředložila do legislativního procesu,“ komentuje situaci Michálek.

Již v loňském červnu byl předložen návrh z dílny Pirátů, ODS a KDU-ČSL. Návrh zákona zajišťuje větší nezávislost státních zástupců na libovůli politiků. Tento poslanecký návrh vznikl na základě odborných diskusí u kulatého stolu se zástupci poslaneckých klubů a odborníků. Na návrhu se podílela platforma Rekonstrukce státu a byl konzultován s Nejvyšším státním zastupitelstvím a Unií státních zástupců. Ze strany vládní koalice však není vůle tento návrh projednat. Piráti proto tlačí na vládu, aby přišla s vlastním návrhem.

 
* [Stručná historie vládní novely](https://pirati.cz/assets/pdf/osa-st-zastupci.pdf)
