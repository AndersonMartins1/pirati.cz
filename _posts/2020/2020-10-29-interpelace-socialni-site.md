---
date:         2020-10-29
category:     blog
tags:         sněmovna digitalizace kontrola-moci-a-mocných
layout:       post
title:        "Poslanci Pirátů a STAN dnes interpelují ministry online. Dotazy na členy vlády jim pokládají na sociálních sítích"
image:        /assets/img/articles/2020/ivan-interpelace-online.jpg
author:       
--- 



Praha, 29. října 2020 – I když nouzový stav a omezení provozu postihly i Poslaneckou sněmovnu, Piráti se ani v takových chvílích nevzdávají své opoziční práce. Spolu s poslaneckým klubem Starostů a nezávislých se proto dnes, v pravidelný den pro interpelace, rozhodli obrátit se svými dotazy na členy vlády online. Otázky opozičních poslanců nahrané na video putují k ministrům prostřednictvím jejich účtů na sociálních sítích a interpelující poslanci touto cestou žádají členy vlády o odpovědi.

Mezi těmi, kdo se rozhodli touto formou na ministry obrátit, nechybí předseda Pirátů Ivan Bartoš nebo poslanci Mikuláš Ferjenčík, Lukáš Kolářík, Tomáš Martínek či například Ondřej Profant. Z klubu Starostů interpeluje například předseda strany Vít Rakušan či poslanci Petr Gazdík a Věra Kovářová.

Předsedu Pirátů například zajímá, proč se vláda rozhodla projednat kontroverzní a odborníky i širokou veřejností kritizovaný návrh stavebního zákona v době nouzového stavu. Podle Bartoše nemá svolávání mimořádné schůze logické opodstatnění, a to i proto, že se se zavedením novely do praxe nepočítá v tomto volebním období. 

Poslanec Ondřej Profant, specialista na oblast IT a digitalizace, premiérovi doporučil inspirovat se ohledně koronaviru komunikací německé vlády o přijatých opatřeních a jejich zdůvodňování. V druhé interpelaci se dotázal nově jmenovaného ministra zdravotnictví Jana Blatného na probíhající hygienické kontroly v nemocnicích a také na problematiku špatného trasování.

Pirátský poslanec Lukáš Kolářík se tázal ministryně financí Aleny Schillerové, zda vláda řeší, jak dostat vyřazenou IT techniku ze státních úřadů do škol. 

Poslanec Mikuláš Ferjenčík se premiéra Andreje Babiše zeptal, jak je možné, že ke zrušení superhrubé mzdy předložilo jeden návrh hnutí ANO, jeden ČSSD a jeden KSČM? Koalice už neexistuje? 

Poslanec Tomáš Martínek se obrátil na nového ministra zdravotnictví s dotazem, v čem jsou nebezpečnější venkovní farmářské trhy než supermarkety. Proč omezení počtu lidí neplatí pro supermarkety? 

 

* **Úplný přehled interpelačních videí naleznete [ZDE](https://twitter.com/hashtag/interpelaceonline)**.
