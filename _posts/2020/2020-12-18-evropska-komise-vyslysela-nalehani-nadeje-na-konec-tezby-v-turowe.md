---
date:         2020-12-18
category:     blog
tags:         evropská-unie životní-prostředí
layout:       post
title:        "Peksa: Lidé mají naději na konec těžby v Turówě. Evropská komise vyslyšela naše naléhání"
image:        /assets/img/articles/2020/balcarova-polansky-peksa.jpg
author:       
---



Brusel/Praha, 18. prosince 2020 – Evropská komise vydala jasné stanovisko, ve kterém potvrzuje, že Polsko pokračováním v těžbě v dole Turów porušuje evropské zákony. Piráti v čele s europoslancem Mikulášem Peksou a poslankyní Danou Balcarovou několikrát tlačili na Evropskou komisi skrze petiční výbor, aby bylo vydáno jasné rozhodnutí.

> „Jde o průlomové stanovisko, jelikož spor členských státu ohledně enviromentálních zákonů je úplnou novinkou. Je to vzkaz pro všechny občany: Evropská unie je tu opravdu od toho, aby chránila vaše právo na důstojný život v důstojných podmínkách,“ vysvětluje europoslanec Mikuláše Peksa.

Dalším krokem je žaloba k Evropskému soudnímu dvoru, který by mohl zastavit těžbu, jenž Polsko v hnědouhelném dole Turów nezákonně prodloužilo až do roku 2026. Česko by s podáním žaloby nemělo kvůli otřesným podmínkám k žití na Liberecku otálet ani den.

Hned několik jednání na Výboru pro životní prostředí kvůli kauze Turów iniciovala jeho předsedkyně pirátská poslankyně Dana Balcarová. 

> „Na červnovém jednání bylo přijato usnesení, ve kterém je žádána Vláda České republiky, aby konečně jednala. Ministerstvo zahraničních věcí ve spolupráci s Ministerstvem životního prostředí vypracovalo na naše naléhání podnět a předložilo ho Evropské komisi,” uvádí Balcarová, která se na místo vydala osobně podívat.

**Jde hlavně o byznys**

> „Byla jsem svědkem vykácení místního lesa. Těžaři nedávno přemístili rypadla, která nyní pracují nepřetržitě 24 hodin. Hlukem i prudkým světlem obtěžují obyvatele na českých hranicích. Je třeba zastavit nezákonnou těžbu a požadovat po polské straně náhradu škod,“ doplňuje Balcarová.

> S poslankyní souhlasí i europoslanec Mikuláš Peksa. „Reakce polské strany byla vždy naprosto arogantní, nechtěli sedět u jednacího stolu ani připustit jakékoliv chyby. Pro Poláky je to byznys, pro Čechy otázka toho, jestli se budou moci třeba vykoupat. Důležité je ale konat okamžitě, každý den těžby navíc znamená nenávratné poškozování krajiny,“ dodává Peksa.

Přitom Polsko se o peníze bát nemusí. Evropská unie vyhradila miliony eur pro takzvaný Just Transition Fund, ze kterého půjdou právě do zemí zatížených těžbou prostředky na transformaci ekonomik na udržitelnou a ekologickou podobu. Další peníze poputují na rekvalifikaci lidí, kteří v důsledku útlumu těžby přijdou o práci. Tento fond samozřejmě není určen jen pro Polsko, čerpat z něj bude i Česká republika.
