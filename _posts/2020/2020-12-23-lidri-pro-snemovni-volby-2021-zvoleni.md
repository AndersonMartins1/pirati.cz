---
date:         2020-12-23
category:     blog
tags:         volby sněmovna
layout:       post
title:        "Piráti si zvolili lídry krajských kandidátek pro sněmovní volby 2021"
image:        /assets/img/articles/2017/snemovna-prazdna.jpg
author:       
---



Praha, 23. prosince 2020 – Piráti si zvolili lídry krajských kandidátek pro volby do Poslanecké sněmovny PČR. Kromě současných poslanců se jedničkami kandidátek stali ve Středočeském kraji Klára Kocmanová, jejíž prioritním zájmem je dostupné a udržitelné bydlení, na Vysočině Milan Daďourek, mezi jehož oblasti působení jsou udržitelnost rozvoje venkova a zachování tradiční venkovské krajiny, v Plzeňském kraji Daniel Kůs, právník, podnikatel a nedávný kandidát Pirátů do Senátu v Plzni a Lukáš Blažej, ústecký zastupitel a dlouhodobý bojovník za transparentní město. Ve zbylých krajích uspěli jako lídři současní poslanci. 

Porazit protikandidáta hned v prvním kole volby, tedy při zisku nadpoloviční většiny odevzdaných hlasů, se podařilo poslanci Františku Elfmarkovi ve Zlínském kraji, místopředsedovi Poslanecké sněmovny Vojtěchu Pikalovi v Olomouckém kraji, místopředsedovi strany Radku Holomčíkovi v Jihomoravském kraji a poslanci Lukáši Koláříkovi v Jihočeském kraji.

Ve Středočeském kraji se rozhodovalo ve druhém kole mezi trojicí kandidátů. Nakonec zvítězila Klára Kocmanová. Stejný počet kandidátů se ve druhém kole utkal i v Plzeňském kraji, kde zvítězil Daniel Kůs. Čtveřici nových lídrů doplnil Milan Daďourek na Vysočině a Lukáš Blažej v Ústeckém kraji. V Libereckém kraji zvítězil ve druhém kole také poslanec Tomáš Martínek.

V krajích, kde se se volby lídra účastnil pouze jediný kandidát, vyjádřili členové silnou podporu stávajícím poslancům. Olga Richterová, dosavadní první místopředsedkyně strany, bude v čele kandidátky v Praze, Mikuláš Ferjenčík v Pardubickém kraji, Lukáš Černohorský v Moravskoslezském kraji, Martin Jiránek v Královéhradeckém kraji a Petr Třešňák v Karlovarském kraji. 

> „Volba lídrů Pirátů na krajské kandidátky vzbudila velký zájem členské základny. Dokazuje to přes 700 hlasujících, kteří představují více než 70 % členů Pirátské strany. Děkuji všem kandidátům, kteří se volby zúčastnili a gratuluji těm, kteří získali důvěru a byli zvoleni do čela pirátských tandemů na kandidátkách. Čeká nás náročné předvolební období a zároveň nás čeká stranické hlasování o koalici s hnutím STAN a tedy i možné společné povolební tažení. Za sebou máme ale už nyní s Piráty velký kus práce nejen v Poslanecké sněmovně, ale i v obcích a krajích. Proto věřím, že s našimi pirátskými kandidáty v říjnových sněmovních volbách uspějeme,“ komentoval výsledky předseda Pirátů Ivan Bartoš.

**Seznam pirátských lídrů v krajích:**

Moravskoslezský – Lukáš Černohorský

Zlínský – František Elfmark

Olomoucký – Vojtěch Pikal

Jihomoravský – Radek Holomčík

Vysočina – Milan Daďourek

Pardubický – Mikuláš Ferjenčík

Královéhradecký – Martin Jiránek

Liberecký – Tomáš Martínek

Ústecký – Lukáš Blažej

Karlovarský – Petr Třešňák

Plzeňský – Daniel Kůs

Jihočeský – Lukáš Kolařík

Středočeský – Klára Kocmanová

Praha – Olga Richterová
