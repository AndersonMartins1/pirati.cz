---
date:         2020-09-11
category:     blog
tags:         EU svoboda internet terorismus
layout:       post
title:        "Terorismus nesmí být záminkou. Evropští občané v průzkumu jasně odmítají cenzuru na internetu"
image:        /assets/img/articles/2019/kolaja-tk.jpg
---


Brusel, 11. září 2020 – Pouze 30 % Evropanů podporuje automatické mazání teroristického obsahu na internetu ze strany vlád. Zbytek je pro zásah soudů či policie. Vyplývá to z nedávného výzkumu YouGov, který proběhl v 10 členských zemích Unie, včetně Česka. Kritici se obávají, že pod rouškou terorismu bude často mazán i legální obsah. Pirátský místopředseda Evropského parlamentu Marcel Kolaja a pirátský europoslanec Patrick Breyer se jasně staví na stranu svobodného internetu.


 > „Nařízení o odstraňování teroristického obsahu on-line projednává v současnosti Komise, Parlament a Rada v rámci tzv. trialogu. I proto jsem zadal výzkum veřejného mínění. Mimo Česka a Německa byly mezi zeměmi například Švédsko, Polsko či Francie,“ uvedl Breyer, který je součástí vyjednávacího týmu Parlamentu. „Jeho výsledky mě samozřejmě potěšily. Téměř 60 % lidí odmítá automatické mazání obsahu na základě filtrů, anebo si přejí posuzovat případ od případu. Tento postoj občanů musí brát v potaz i Komise s Radou,“ dodal.


 > „Pokud automatizujeme mazání obsahu na internetu, zlikvidujeme svobodu projevu. Umělá inteligence neumí rozeznat teroristický obsah od jeho kritiky, ale ani od článků o tématu. Protože filtry neznají kontext, nevidí rozdíl,“ řekl Kolaja, který je také členem parlamentního vyjednávacího týmu. „Francouzský ústavní soud prohlásil podobný zákon za protiústavní. Věřím tedy, že se podobnou legislativu nepodaří prosadit a zachováme svobodu na Internetu,“ dodal Kolaja.

 > „Rozhodnutí soudu i veřejné mínění jasně ukazuje, že vlády by měly upustit i od nátlaku na přeshraniční mazání obsahu,“ komentoval Breyer. "Terorismus je nutné řešit efektivně, ale bez obětování našich práv. Musíme se postavit proti zavedení podobné internetové cenzury, jakou na svém území provozuje Čína,“ uzavírá.
