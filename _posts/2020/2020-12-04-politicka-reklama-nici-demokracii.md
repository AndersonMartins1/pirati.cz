---
date:         2020-12-04
category:     blog
tags:         digitalizace volby evropská-unie
layout:       post
title:        "Politická reklama na internetu ničí naši demokracii. Piráti volají po její regulaci"
image:        /assets/img/articles/2020/kolaja-eu.jpg
author:       
---
 


Brusel, 4. prosince 2020 – Evropská komise chce chránit férové volby, mimo jiné pomocí regulace politické reklamy na internetu. To vyplývá z nového Akčního plánu pro demokracii, který včera představila česká eurokomisařka Věra Jourová. Na jeho základě se bude Komise snažit o větší transparentnost v rámci placeného politického obsahu. Taková pravidla by měla začít platit nejpozději před volbami do Evropského parlamentu v roce 2024. Místopředseda Evropského parlamentu Marcel Kolaja a europoslankyně Markéta Gregorová volají po konkrétních zákonech, které by se těmto problémům věnovaly.

Akční plán si klade za cíl nastavit hranice pro politické kampaně na internetu. Mimo jiné se však zaměřuje i na zvyšování mediální gramotnosti lidí či na tzv. mikrotargeting, neboli placenou a přesně zacílenou reklamu na sociálních sítích.

> „Dezinformace a falešné zprávy jsou s námi odjakživa. Co se změnilo jsou kanály, kterými se podobné informace šíří. Uživatelé mohou být zaměřeni s velkou přesností, což vyvolává silné pochybnosti. Informační bubliny pak mají negativní dopad na férovost voleb a společnost jako takovou,“ řekl Kolaja.

> „Pandemie koronaviru nahrála do rukou dezinformátorům, kteří na lži a manipulaci chtějí vydělat, anebo něco ovlivnit ve svůj prospěch - třeba demokratické volby. Lidé méně věří svým vládám i zdravotním opatřením, což má následky nejen na demokracii, ale i zdraví či přímo život. Jsem ráda, že Komise a konkrétně Věra Jourová přináší z evropské úrovně tento plán právě teď, kdy jsou naše instituce nejzranitelnější,“ uvedla Gregorová.
