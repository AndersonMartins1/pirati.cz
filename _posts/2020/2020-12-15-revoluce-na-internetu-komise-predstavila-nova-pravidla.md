---
date:         2020-12-15
category:     blog
tags:         evropská-unie digitalizace
layout:       post
title:        "Přichází revoluce na Internetu. Komise představila nová pravidla, která ovlivní všechny"
image:        /assets/img/articles/2020/kolaja.jpg
author:       
---



Brusel, 15. prosince 2020 - Evropská komise dnes představila balíček nové legislativy, která zásadně reformuje pravidla Internetu v Evropě. Akt o digitálních službách počítá s tím, že nově budou muset sociální sítě například uvádět, proč některý obsah (např. dezinformace) více promují. Lidé se dozví z jakého důvodu je na ně cílena reklama a kdo za ni platí. Podle pirátského místopředsedy Evropského parlamentu Marcela Kolaji má ale návrh několik trhlin.

> „Návrh bohužel neobsahuje ochranu šifrování našich dat. Uživatelé Internetu navíc budou muset v některých případech vystoupit z anonymity a to když budou chtít nahlásit nelegální obsah,“ říká Kolaja.

> Na druhou stranu místopředseda oceňuje fakt, že Komise zakázala členským zemím nařídit platformám jako jsou sociální sítě monitorovat veškerý obsah. „Bohužel ale Komise nevyloučila možnost, že internetoví obři mohou zavést automatické filtry cenzurující naši komunikaci dobrovolně,“ vysvětluje místopředseda.

Velkým tématem je i nedobrovolná reklama pomocí tzv. mikrozacílení. Inzerenti mohou reklamu na Internetu v současnosti mířit i na velmi úzce profilované skupiny lidí. Takovou praxi bez souhlasu uživatele chtěl Kolaja zakázat. V návrhu se ale nakonec objevila pouze větší transparentnost. 

> „Uživatelé tak budou alespoň vědět, kdo platí za reklamu, která na ně míří, koho dalšího se snaží oslovit a uvidí i variantu reklamního sdělení, které není zatíženo úzkoprofilovým zacílením,“ vysvětluje Kolaja.

Komise předpokládá zavedení tzv. mechanismu zajištění a opatření (notice & action). Ten by lidem umožnil nahlásit nelegální obsah, stejně tak jako by jim poskytoval způsob, jak se bránit proti neoprávněnému smazání jejich obsahu. 

> „Bohužel verdikt o tom, co bude smazáno, bude pravděpodobně opět na provozovatelích. I nadále budu prosazovat, aby o tom, co je nelegální, rozhodovaly nezávislé soudy,“ uzavírá Kolaja.

Akt o digitálních službách přichází přesně dvacet let po směrnici o elektronickém obchodu. Ta dosud reguluje chování internetových platforem, dnes však pokulhává za realitou. Novou legislativu teď čekají úpravy ze strany Evropského parlamentu a Rady.
