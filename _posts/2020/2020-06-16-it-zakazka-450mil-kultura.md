---
date:         2020-06-16
category:     blog
tags:         sněmovna legislativa
layout:       post
title:        "IT zakázka za 450 milionů v resortu kultury, na kterou už v lednu upozornili Piráti, byla podle médií zmanipulovaná"
image:        /assets/img/articles/2020/profant.jpg
author:       Mediální odbor
---  



Praha, 16. června 2020 – Seznam Zprávy dnes zveřejnily reportáž, která poukazuje na zmanipulování veřejné zakázky na kulturní portál Czechiana za 450 milionů korun. Na nesrovnalosti přitom již v lednu upozorňoval pirátský poslanec Ondřej Profant ministra kultury Lubomíra Zaorálka. V kauze jsou zapletení manažeři Petr Baška a Juraj Pavol, kteří měli podle v médiích zveřejněných odposlechů spolupracovat s úředníky a vytvořit zakázku „šitou na míru“ jimi předem vybrané firmě.

> „Je třeba pochválit nezávislá média za jejich kvalitní investigativní práci. Potvrzuje se, že naše obavy z předraženosti a zbytečnosti Czechiany nebyly náhodné. Situace, kdy si sami dodavatele píší zadávací dokumentaci veřejné zakázky, je bohužel častým neduhem. Jde o systémovou chybu, kdy neexistuje ve státní struktuře žádný útvar, který by měl patřičné know-how z IT a sdílel jej s jednotlivými resorty. Důležitá je také veřejná kontrola a transparentnost v IT zakázkách,“ okomentoval Profant.

> „Ze strany exekutivy není snaha o opravdovou změnu. Stále vidíme jen změny dílčích parametrů. Co mi hlavně chybí, jsou systémová opatření, aby se předražování IT zakázek efektivně předcházelo. To by přitom měl být jeden z hlavních úkolů vládního programu Digitální Česko. Bohužel, konkrétní výsledky Digitálního Česka jsou zatím minimální,“ dodal poslanec.

Portál Czechiana měl obsahovat souhrn českého kulturního dědictví v obrazových, textových i audiovizuálních materiálech, jako jsou fotografie, obrazy, mapy, knihy, dopisy, deníky a další archivní díla. Zakázka byla zadána v dubnu 2019 a práce na ní měly probíhat šest let.


**Více informací o plánech Pirátů ohledně transparentnosti a zefektivnění IT zakázek:**
* [Akční plán pro boj s vendor lock-inem a rozšíření využití open source ve veřejné správě](https://www.profant.eu/2020/akcni-plan-OS.html)
* [Příručka řízení státních IT projektů](https://www.profant.eu/2020/prirucka-rizeni-statnich-it-projektu.html)
