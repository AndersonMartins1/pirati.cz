---
date:         2022-03-02
category:     blog
tags:         vláda zahraničí bezpečnost 
layout:       post
title:        "Česká republika pošle další balíček humanitární pomoci Ukrajině, vláda schválila dar v podobě zdravotního materiálu za víc než 100 milionů korun"
image:        /assets/img/articles/2022/jan-lipavsky-03-2022.jpg
author:       
---

Praha, 2. března 2022 - Vláda na dnešním jednání schválila v souvislosti s ruskou invazí na Ukrajinou další humanitární pomoc. Ukrajině dodá zdravotní sety na rozšíření lůžkových kapacit nemocnic, plicní ventilátory, injekční stříkačky a pacientské monitory v celkové hodnotě 100 milionů korun. Rozhodla také o zastavení přijímání a zpracování žádostí o víza a povolení k dlouhodobým a trvalým pobytům státních příslušníků Běloruska s výjimkou humanitárních případů.

Česká republika poskytne Ukrajině zdravotnický materiál ze zásob Ministerstva obrany za 20,9 milionu korun a ze skladů Správy státních hmotných rezerv za dalších více než 85,3 milionu korun. 

> Podle ministra zahraničí Jana Lipavského jde o zdravotnický materiál civilního charakteru, který bude doručen nejprve do Polska a odsud následně poskytnut Ukrajině: *„Jedná se o různý drobný zdravotnický materiál, ale také zdravotnická lehátka nebo lůžka."* Součástí balíku budou také plicní ventilátory, injekční stříkačky nebo pacientské monitory, o které Ukrajina požádala. 

Česká republika rovněž s platností od 2. března přeruší příjem běloruských žádostí o víza s výjimkou humanitárních případů. Zákaz se vztahuje i na již zahájená řízení.

> *„Přijali jsme opatření podobně jako vůči Ruské federaci ohledně víz i vůči Bělorusku. Bělorusko se plnohodnotně podílí na agresi vůči Ukrajině. Byli jsme nuceni zaujmout obdobný postoj jako vůči Ruské federaci,"* řekl Lipavský.

Vláda již dříve rozhodla o naléhavé humanitární pomoci v podobě 300 milionů korun pro Ukrajince, kteří musí opustit své domovy, a dodávek pohonných hmot či krve a plazmy. Česko poslalo na Ukrajinu také vojenskou pomoc v hodnotě 400 milionů korun.

