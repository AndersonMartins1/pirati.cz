---
date:         2020-09-09
category:     blog
tags:         kolaja sexuální-zneužívání děti
layout:       post
title:        "Marcel Kolaja: Ničení Open Source technologií nesníží počet sexuálně obtěžovaných dětí"
image:        /assets/img/articles/kolaja.jpg 
---


Brusel, 8. září 2020 – Film „V sítí“ otevřel citlivé téma sexuálního obtěžování dětí na Internetu. Tento problém, společně s distribucí podobného obsahu on-line, není přítomný pouze v Česku. Podle dokumentu, který včera unikl na veřejnost, zkoumá Evropská komise možnosti, jak získat více kontroly nad on-line komunikací jednotlivců. Místopředseda Evropského Parlamentu Marcel Kolaja se staví proti takovému postupu, který by jen omezil ochranu soukromí i naši možnost se svobodně rozhodovat. Navíc by ochranu dětí nijak nezvýšil.


 > „Sexuální obtěžování dětí a distribuce podobných materiálů je skutečným problémem. Proto potřebujeme koordinovaný evropský postup. Jsem tedy pochopitelně rád, že se Komise problémem zabývá,“ řekl Kolaja. „Na druhou stranu je nepřípustné, abychom podkopávali soukromí občanů a jejich vzájemnou komunikaci. Na první pohled se může zdát, že jsem v roli ďáblova advokáta, ale musím se proti omezování svobody ve jménu sebešlechetnějšího cíle jasně postavit,“ dodal.


 > „Samozřejmě jsem proti sexuálnímu obtěžování v jakékoli formě. Unie má již v současné chvíli přísná pravidla, která se snaží problém vyřešit. Jedná se například o pokuty pro pachatele a ochranu dětských obětí. Některým členským státům se však nedaří tuto legislativu naplňovat, Česka nevyjímaje. Proto Komise začala od loňského roku zavedení postupu vymáhat,“ řekl Kolaja.


 > „Pokud nebudeme problému čelit koordinovaně, pak se bude protizákonná činnost přesouvat pouze z jednoho státu do druhého. Je klíčové, abychom vyšetřovali zločin, ale zároveň nenarušovali soukromí uživatelů a neničili šifrování komunikace. Ta je totiž základním kamenem bezpečnosti na Internetu. Ať už se ale vydáme jakoukoli cestou, je nutné se zaměřit na ochranu obětí a prevenci podobných situací,“ zmínil Kolaja.


 > „Bojuji za svobodný Internet a otevřený software celý život. Jsem si tedy jist, že se nejedná o první a ani poslední pokus získat kontrolu nad životy občanů. Své rozhodování musíme zakládat na faktech. Pokud se budeme řídit emocemi, pak skončíme v Orwelovském světě plném restrikcí. Vše ve jménu vytváření ideální společnosti. Nemohu pouze přihlížet tomu, jak se podobná dystopie stává realitou,“ uzavřel.
